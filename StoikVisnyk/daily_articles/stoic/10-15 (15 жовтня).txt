<b>15 жовтня</b>

<b>Дайте людям можливість сумніватися</b>

<blockquote class="Цитата-1-й">Візьми до уваги, що все є поглядом і що погляд лежить у межах твоєї сили. Отож, коли вважатимеш відповідним, відкинь його набік і, як моряк, що завернув за мис, знайдеш спокій, усе на своєму місці та гладке плесо затоки.

Марк Аврелій, «Роздумування», 12.22</blockquote>


Суддя Верховного Суду США Олівер Венделл Голмс якось сказав: «Навіть пес розрізняє, коли об нього спіткнулися, а коли вдарили ногою». Якщо ви випадково наступите на свого собаку, то першою його реакцією буде гавкнути, вискнути або навіть легенько вхопити за ногу. Спочатку він не розуміє, що сталося — лише відчуває біль. І тільки потім, коли побачить, чиї ноги перечепилися об нього, почує ваш заспокійливий голос, собака знову замахає хвостом.

Доброчесна людина не спішить засуджувати інших. Вона припускає різне: щось сталося випадково, хтось не знав, що робить, цього більше не повториться. Так нам легше жити, так ми стаємо толерантніші. І навпаки, якщо підозрювати відразу найгірше, життя стає гіркішим.

Не спішіть із поганими висновками про інших людей, і ви знайдете, як казав Марк Аврелій, гладке плесо й гарну погоду.
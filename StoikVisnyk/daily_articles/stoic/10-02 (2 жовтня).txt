<b>2 жовтня</b>

<b>Найбільше багатство</b>

<blockquote class="Цитата-1-й">Мудрець же нічого не може втратити: усе ж бо він склав у самому собі, нічого не довіривши долі; усе його добро — у безпеці, він задоволений чеснотою, яка не потребує випадкових дарунків, тож не знає ні приросту, ані збитку: виповненому по вінця нікуди далі поповнюватися.

Сенека, «Про стійкість мудреця», 5.4</blockquote>


Одні люди вкладають гроші в майно — облігації, акції, нерухомість. Другі інвестують у стосунки, досягнення, бо знають, що зможуть скористатися ними так, як інші — грошима з банківських рахунків. А третій тип людей, як каже Сенека, інвестує в себе. У те, щоб бути добрим і мудрим.

Які з цих активів найменш вразливі до коливань на ринку й до різних криз? Які найбільш надійні в часи випробувань і горя? Які ніколи вас не підведуть?

Цікавий приклад — життя самого Сенеки. Він був другом імператора й нажив чималі статки, але з часом Нерон ставав усе більш божевільним, і Сенека зрозумів, що мусить порвати зв’язки з ним. Тоді він запропонував імператору угоду: Сенека мав повернути Неронові всі подарунки й гроші, отримані від нього, а той мав дати філософу свободу.

Нерон відмовився пристати на цю пропозицію, але Сенеці вдалося все-таки виїхати з Риму, щоб опинитися у відносно спокійному місці. Проте одного дня до нього приїхали посланці від імператора, щоб оголосити смертний вирок. На що тоді покладався Сенека? Не на гроші. Не на друзів, які, маючи найкращі наміри, принесли йому чимало горя й розчарування. А на власну доброчесність і внутрішню силу.

Це був момент істини для Сенеки — останній і найдостойніший.
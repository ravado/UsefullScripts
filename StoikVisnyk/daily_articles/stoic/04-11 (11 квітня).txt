<b>11 квітня</b>

<b>Якщо хочете навчитися, будьте смиренними</b>

<blockquote class="Цитата-1-й">Відкинь свої самовдоволені міркування, бо ж неможливо людині вивчити те, що, на її думку, вона вже знає.

Епіктет, «Бесіди», 2.17.1</blockquote>


Серед усіх стоїків, мабуть, із найбільшою певністю вчителем можна назвати Епіктета. У нього була власна школа. Він проводив заняття. Власне, його вчення дійшло до нас завдяки одному з учнів, який сумлінно записував слова наставника. Але дещо дуже засмучувало Епіктета, коли він дивився на учнів, що прийшли студіювати філософію. (Власне, це засмучує викладачів усіх часів). Учні стверджували, що хочуть учитися, але десь у глибині душі вважали, що вже знають усе на світі.

Насправді всі ми цим грішимо — таємним переконанням, що знаємо геть усе. А якби ми це переконання відкинули, то змогли б навчитися значно більшому. Хай би якими розумними й успішними ми були, завжди знайдеться хтось розумніший і успішніший, а також мудріший. Поет Ральф Волдо Емерсон казав: «Кожен, кого я зустрічаю, у чомусь може бути моїм учителем, і цього я вчуся від нього».

Якщо ви хочете здобути знання, жити краще, шукайте вчителів, філософів, гарні книжки. Це буде добрий початок — але тільки якщо ви будете достатньо смиренними й готовими відмовитися від упереджень, які вже маєте.
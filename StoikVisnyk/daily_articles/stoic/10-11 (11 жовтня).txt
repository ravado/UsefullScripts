<b>11 жовтня</b>

<b>Чесність як обов’язок</b>

<blockquote class="Цитата-1-й">Який ненадійний та нещирий той, що каже: «Я вирішив поступати з тобою в чесний спосіб». Що ти робиш, чоловіче? Немає підстави повідомляти про це. Воно незабаром покажеться із вчинків. Ці слова повинні бути виписані на чолі. Характер людини виявляється безпосередньо в її очах, так само як коханець відразу читає все в очах коханої. Чесна й добра людина повинна бути достеменно така, як той, що сильно напарфумований, так що присутній, коли він до нього наблизиться, хоч-не-хоч відразу мусить відчути запах.

Марк Аврелій, «Роздумування», 11.15</blockquote>


Усі ми, бувало, таке казали: «Буду з тобою чесним...», «Не подумай, що я не поважаю тебе, але...». Ці вислови, риторичні вони чи ні, наводять на думку: якщо комусь доводиться на початку розмови запевняти у своїй чесності, то якою ж буде подальша розмова? Коли хтось каже, що він говоритиме чесно зараз, то як він говорить завжди?

Що якби ви натомість мали репутацію людини, чия чесність така ж надійна, як золото, чиї відвертість і співчуття такі ж теплі, як пічка, чия вірність постійна, як татуювання? Вам тоді не довелося б переконувати інших у власній щирості, а хтось, можливо, узяв би з вас добрий приклад.
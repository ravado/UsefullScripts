<b>2 червня</b>

<b>Що казав Платон</b>

<blockquote class="Цитата-1-й">Гарний уривок із Платона: «хто говорить про людей, повинен також глядіти на земні справи так, якби оглядав їх з якогось вищого становища: він повинен глядіти на них у їхніх скупченнях, арміях, при хліборобській праці, у подружжях, договорах, народинах, у смерті, гаморі судів, пустинних місцях, у різних варварських народах, при бенкетах, у риданнях, на базарах, у суміші всіх справ та в упорядкованій комбінації крайнощів».

Марк Аврелій, «Роздумування», 7.48</blockquote>


У поета Лукіана є красивий діалог, що називається «Ікароменіпп, або захмарний політ». У цьому тексті оповідач отримує здатність літати й оглядає землю з висоти. Дивлячись униз, він помічає, якими смішними виглядають найбагатші люди, найпишніші маєтки, ба навіть цілі імперії. Усі сутички й тривоги з висоти здаються дріб’язковими.

У давні часи піднятися над землею можна було тільки на невелику висоту: наприклад, вилізти на вершину гори або на дах кількаповерхового будинку. Але тепер, у часи технічного прогресу, ми по-справжньому можемо споглядати світ із висоти пташиного льоту чи навіть вище.

Астронавт Едгар Мітчелл одним із перших побачив Землю з космосу. Він згадував:

<blockquote class="Цитата-1-й ParaOverride-24">
У відкритому космосі прокидається тривога за цілий світ, за моральні орієнтири людей. Стаєш незадоволений тим, у якому стані перебуває планета, хочеться щось із цим зробити. Коли стоїш на Місяці, уся міжнародна політика виглядає такою дріб’язковою. Так і хочеться вхопити якогось політика за загривок і підкинути його на кілька тисяч кілометрів зі словами: «Подивися на світ звідси, сучий ти сину!».
</blockquote>

Багато проблем можна вирішити, якщо поглянути на них, за порадою Платона, звисока. Скористайтеся цим.
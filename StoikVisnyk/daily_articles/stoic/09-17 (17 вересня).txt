<b>17 вересня</b>

<b>Що робити з людьми, які нас ненавидять</b>

<blockquote class="Цитата-1-й">Припустім, що хтось зневажає мене. Нехай він сам пильнує цього. А я буду дбати про те, щоб не можна було показати, що роблю чи говорю щось таке, що заслуговує на погорду. Буде хтось ненавидіти мене? Нехай він дбає про те. А я буду лагідний і доброзичливий до кожного та готовий навіть своєму противникові показати його помилку без докору та без виставлювання напоказ своєї терпеливості, але шляхетно й чесно.

Марк Аврелій, «Роздумування», 11.13</blockquote>


Коли людина висловлює радикальну думку про щось, то це зазвичай більше свідчить про неї, аніж про предмет її суджень. Особливо якщо йдеться про образу на когось або про ненависть. (Є сумна іронія в тому, що ненависники часто потай симпатизують людям, яких напоказ недолюблюють).

Натрапивши на неприязнь інших, стоїки зазвичай роблять дві речі. Вони питають: «Чи можу я контролювати цю думку?». Якщо є шанс, що вони можуть її змінити, стоїки ним скористаються. Але якщо немає, стоїки приймуть цю людину такою, якою вона є (і ніколи не зненавидять недоброзичливця). Нам і так доводиться нелегко. Немає часу перейматися тим, що думають інші, навіть про нас.
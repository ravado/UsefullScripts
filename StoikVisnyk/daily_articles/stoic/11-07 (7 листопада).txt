<b>7 листопада</b>

<b>Як бути сильним</b>

<blockquote class="Цитата-1-й">Не покладайся на свою репутацію, гроші або посаду, тільки на силу, яка є в тобі: тобто на свої судження про речі, на які ти здатен впливати і на які не здатен. Бо тільки це судження може зробити тебе свобідним і вільним, тільки воно здатне витягти тебе з глибин і поставити на рівні з багатими й сильними.

Епіктет, «Бесіди», 3.26.34–35</blockquote>


Стівен Прессфілд написав роман «Дорога слави», у якому йдеться про Александра Македонського. В одному епізоді твору описано, як полководець підійшов до переправи через річку, де зустрів філософа, і той відмовився зрушити з місця. «Цей чоловік завоював світ! — закричав один із супутників Македонського. — Що ти зробив для цього?» Філософ спокійно й упевнено відповів: «Я підкорив свою потребу завойовувати світ».

Нам відомо, що Александр і справді мав конфлікт із Діогеном Сінопським, філософом, який заперечував усе те, що цінувалося в суспільстві, зокрема не поважав Македонського. Так само, як і під час зустрічі, яку вигадав Прессфілд, під час суперечки Діогена з Александром філософ виявився сильнішим, ніж наймогутніший полководець у світі, бо мав менше бажань. Ці двоє подивилися один одному в очі й побачили, хто насправді краще опанував себе, хто досяг самоконтролю й тепер має справжню силу.

Таку саму силу можете мати й ви. Для цього потрібно зосередитися на внутрішньому, а не на зовнішньому. Публій Сір, колишній раб, казав: «Хочеш керувати потужною імперією? Керуй собою!».
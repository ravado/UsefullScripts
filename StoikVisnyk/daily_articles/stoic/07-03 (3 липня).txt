<b>3 липня</b>

<b>Перетворіть «мушу» на «буду»</b>

<blockquote class="Цитата-1-й">Завдання філософа таке: ми маємо узгодити свою волю з тим, що стається, щоб нічого не ставалося проти нашої волі і все, чого ми хочемо, ставалося.

Епіктет, «Бесіди», 2.14.7</blockquote>


Довгий список справ лякає й здається таким складним — усі ці завдання, які мусимо зробити протягом дня або тижня. А от список під назвою «буду робити» виглядає набагато краще: у ньому справи, до яких нам хочеться пошвидше взятися. І це не просто гра з сенсами. Це основа філософського погляду на світ.

Сьогодні спробуйте не накидати світові свою волю. Натомість дивіться на себе як на щасливу людину, яка може сприйняти волю світу.

Застрягли в заторі на дорозі? Маєте кілька чудових хвилин, щоб спокійно посидіти. Машина поламалася, проїхавши півдороги? Чудова нагода пройтися далі пішки. Якийсь дурень, що розмовляв за кермом по телефону, мало не збив вас і обдав із ніг до голови фонтаном бруднющої води? Чудове нагадування про нетривкість нашого існування й про те, як нерозумно засмучуватися через запізнення чи дріб’язкову сварку!

Якщо ж говорити серйозно, може здатися, що між життям із «мушу» та життям із «буду» немає великої різниці. Але вона є, і суттєва.
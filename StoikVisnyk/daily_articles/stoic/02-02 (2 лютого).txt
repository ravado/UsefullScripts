<b>2 лютого</b>

<b>Правильно налаштувати розум</b>

<blockquote class="Цитата-1-й">Міркуй так: ти стара людина. Не дозволь їй довше бути рабом, не давай себе, як маріонетка шнурочками, спонукувати до негромадських вчинків, не будь далі невдоволений своєю теперішньою долею і не втрачай відваги перед будучністю.

Марк Аврелій, «Роздумування», 2.2</blockquote>


Ми обурюємося, коли хтось приходить і намагається нам розказувати, що і як треба робити. Не вчи мене, як одягатися, як думати, як працювати і як жити. Адже ми — незалежні й самодостатні особистості.

Принаймні ми так думаємо.

Але коли хтось каже те, що нам не до вподоби, то дещо всередині змушує нас сперечатися. Якщо перед нами стоїть таця з тістечками, то ми просто мусимо з’їсти їх. Коли хтось робить те, що нам не подобається, ми мусимо лютувати. Якщо стається щось погане, ми мусимо сумувати, журитися й хвилюватися. Але коли за кілька хвилин трапиться щось хороше, ми негайно радіємо, захоплюємося й хочемо ще більше позитивних емоцій.

Людині ми ніколи не дозволили б керувати нами так, як дозволяємо почуттям. Настав час вирішити для себе: ми не маріонетки, яких можна змусити виконувати будь-який танець тільки тому, що так комусь заманулося. Ми маємо взяти контроль у власні руки, а не віддавати все на поталу емоціям, адже ми незалежні й самодостатні особистості.
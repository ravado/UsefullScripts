<b>28 березня</b>

<b>Страх приходить тоді, коли ми не готові</b>

<blockquote class="Цитата-1-й">Життя без мети — блукання. А раз уже не обійтися без мети, значить, необхідні основні засади. Гадаю, погодишся, що немає нічого жалюгіднішого, ніж людина, яка, вагаючись, то зробить хисткий крок, то боязко відступить. А це траплятиметься з нами в кожній справі, поки не позбудемося того, що спутує, стримує наші наміри, не дає застосувати всі наші спроможності. 

Сенека, «Моральні листи до Луцілія», 95.46</blockquote>


Команда супротивників упевнено починає боротьбу, відразу перехоплює ініціативу, і у вас не лишається часу на реванш. Ви йдете на бізнес-зустріч, і раптом виявляється, що до якогось повороту ви не були готові, тож укласти угоди так і не вдається. Спокійна розмова перетворюється на сварку з криками. Провчившись в університеті кілька років, ви вирішили поміняти спеціалізацію, і тепер вам доведеться випускатися пізніше, ніж усім. Знайома ситуація?

Хаос у житті — наслідок відсутності плану. Це не означає, що плани — панацея, але людина без плану схожа на дитину в садочку, яка загубила виховательку. Така людина дуже швидко дезорієнтується й випадає з колії. Тренер Білл Волш, кількаразовий володар футбольного Суперкубка США, дуже ретельно планував початок кожної гри своєї команди. На лекції про планування матчів він радив: «Якщо хочете спокійно спати вночі перед грою, напередодні сплануйте перші 25 пасів у ній. Тоді ви вийдете на стадіон і почнете матч без стресу». Ви також зможете спокійно сприйняти перший гол або кілька несподіваних ходів суперника. Вони не зіб’ють вам гри: у вас є сформований порядок дій.

Не намагайтеся вирішувати все на льоту. Хай у вас буде план.
<b>17 липня</b>

<b>Не відвертайтеся від ближніх і від себе</b>

<blockquote class="Цитата-1-й">Щодо тих, які стають тобі на заваді, коли ти поводишся згідно із здоровим розумом, то не дозволь відвернути себе набік від своєї правильної дії ані не дозволь їм відвести себе від доброзичливого почуття до них; але в однаковій мірі будь сторожкий в обох напрямах: не тільки щодо стійкого погляду та дії, але також щодо лагідності до тих, що намагаються перешкоджати чи в інший спосіб турбувати тебе. Бо це також слабкість сердитися на них, так само як відхилятися від свого напряму дії та відступати із страху. Бо оба однаково є дезертирами із своїх постів: і той, що робить це із страху; і той, що відчужується від того, який з природи є його свояком і другом.

Марк Аврелій, «Роздумування», 11.9</blockquote>


Рухаючись уперед до мети, ми можемо спіткнутися об перешкоди, які нам ставлять інші люди. Це як зі здоровим харчуванням. Коли люди навколо харчуються фаст-фудом, мимоволі хочеться їсти те саме, що й усі. Але коли хтось один починає вживати тільки здорову їжу, у колективі раптом стається розкол: тепер уже не так просто вирішити, куди всім разом податися вечеряти.

І тут важливо розуміти: не варто відмовлятися від своїх переконань тільки тому, що вони створюють проблеми для інших. А втім, не варто й відмовлятися від спілкування з друзями через те, що в чомусь ви з ними не згодні. Не відвертайтеся від них, залишивши позаду і в пилюці. Не сваріться з ними. Зрештою, ваші друзі тепер там, де ще недавно були ви.
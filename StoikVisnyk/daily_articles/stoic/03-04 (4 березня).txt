<b>4 березня</b>

<b>Усвідомлення — це свобода</b>

<blockquote class="Цитата-1-й">Людина вільна тоді, коли живе так, як їй хочеться, коли ніхто її не змушує, не перешкоджає ні в чому, не обмежує — чийого вибору ніхто не заперечує, чиї бажання здійснюються, хто ніколи не натикається на спротив. Хто ж хоче жити жалюгідним — без поваги, без дисципліни, постійно скаржачись на життя, загрузнувши в рутині? Ніхто. Є розпусні люди, які живуть не так, як їм хочеться; а тому жодна розпусна людина не є вільна.

Епіктет, «Бесіди», 4.1.1–3а</blockquote>


Сумно спостерігати, скільки часу люди витрачають протягом дня на речі, які «повинні» зробити. Не йдеться про обов’язки, як, наприклад, робота чи сім’я, а про зобов’язання, які беремо на себе через марнославство або дурість. Подумайте, скільки зусиль ми докладаємо для того, щоб вразити інших, скільки енергії можемо вкласти у виконання забаганок, про які навіть не задумуємося, чи потрібні вони нам. В одному зі своїх знаменитих листів Сенека писав, як часто багаті люди стають залежними від власних статків, маєтків, наложниць і навіть рабів. «Мабуть, найневдячніше рабство, — твердив стоїк, — те, що його людина наклала на себе сама».

У всі часи можна побачити таке рабство. Співзалежна людина, яка тільки й здатна залагоджувати конфлікти «проблемного» друга, начальник, що розв’язує сотні дрібних проблем і скроплює власним потом кожну зароблену копійку. Сотні вечірок, гостин, подій і зборів, на які бракує часу, але на які все одно йдеш.

Переглядайте свої зобов’язання час від часу. Скільки з них ви справді свідомо взяли на себе? Які з них по-справжньому важливі? Чи дійсно ви маєте стільки свободи, як думаєте?
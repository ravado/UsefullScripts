<b>17 січня</b>

<b>Візьміться до справді важливої роботи</b>

<blockquote class="Цитата-1-й">Я — ваш учитель, ви вчитеся в моїй школі. Моя мета — довести вас до завершення навчання позбавлених обмежень, примусової діяльності, умовностей, сорому, зробити вас вільними, квітучими й щасливими, щоб ви бачили Бога і в малому, й у великому; а ваша мета — учитися й сумлінно практикувати ці речі. Чому ж тоді не завершено цієї роботи, якщо у вас є правильна мета, а в мене — право й гарна підготовка? Чого бракує?.. Ця робота цілком посильна, і вона — єдине, що по-справжньому залежить від наших зусиль... Покиньте старе. Візьмімося до праці. Повірте мені, і ви самі все побачите.

Епіктет, «Бесіди», 2.19.29–34</blockquote>


Пригадайте шкільні роки або свою юність, коли ви не наважувалися робити щось тільки тому, що боялися невдачі. Більшість підлітків радше буде тинятися без діла, але не візьметься за щось справді серйозне. У цих нерішучих створінь на все одна відмовка: «Це просто дурниця. Я навіть не намагався за неї взятися».

Та з часом, коли ми стаємо старшими, бездіяльність так легко більше не сходить нам з рук. На кону тепер не якась там грамота за участь у змаганнях районного рівня, а якість життя і здатність взаємодіяти зі світом.

Утім, хай це вас не лякає, адже ви маєте найкращих у світі вчителів: наймудріших філософів різних віків. Навіть більше: ви не тільки здатні все осягнути, ще й учитель не вимагає від вас забагато. Просто почати. Усе решта — додасться.
<b>20 березня</b>

<b>Бути готовим і вдома</b>

<blockquote class="Цитата-1-й">Звісно, я хотів би, щоб мене оминули тортури, але, якщо мені таки доведеться їх зазнати, то хіба я не прагнутиму того, щоб я повівся під час них мужньо, стійко, незламно? Або, скажімо, війна: я ж зовсім не хочу, щоб вона почалася. Та якщо вже почнеться, то хіба не зичитиму собі з гідністю перенести рани, голод і все інше, що вона неминуче несе з собою? Та й не настільки я безглуздий, щоб запрагнув хворіти. Але якщо змушений буду хворіти, то таки бажатиму собі не пхикати й ні в чому не вередувати. Отже, бажаними є не прикрощі, а чесноти, без яких не подолати нам тих прикрощів.

Сенека, «Моральні листи до Луцілія», 67.4</blockquote>


Президент Джеймс Гарфілд був видатною людиною. Він виріс у бідності, отримав освіту самотужки, але став героєм Громадянської війни в США. Гарфілд дуже недовго очолював країну, оскільки його життя обірвала куля найманця. За короткий час свого президентства йому довелося мати справу з розділеною країною і позбавленою єдності Республіканською партією. В одному конфлікті, коли під сумнів було поставлено його перебування на посаді, Гарфілд твердо відстоював свою позицію й казав радникові: «Звісно, я засуджую війну, але якщо її принесуть до мого порога, я буду вдома».

Саме це говорить і Сенека. Ми не такі немудрі, щоб прагнути труднощів у власному житті. Але й не настільки дурні, щоб припускати, що їх ніколи не станеться. Тому, коли труднощі стукають у наші двері — а це може статися навіть цього ранку, — нам треба бути готовими. Не поводитися так, ніби пізно ввечері до нас завітав непроханий гість, а зустрічати складні ситуації так, як важливих персон: гарно вбраними, на порозі й підготовленими.
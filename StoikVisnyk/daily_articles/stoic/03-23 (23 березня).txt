<b>23 березня</b>

<b>Душа в гамівній сорочці</b>

<blockquote class="Цитата-1-й">Хвороби — це задавнені, наче закостенілі пороки, приміром, жадоба, честолюбність; вони, хай-но охоплять душу, тут же вкорінюються, стають її невідчепним лихом. Аби не затягувати, скажу коротко: хвороба — це вперте у своїй хибності судження, наприклад, що треба якнайзавзятіше домагатися того, чого можна домагатися хіба що між іншим, жартома...

Сенека, «Моральні листи до Луцілія», 75.11</blockquote>


Наприкінці двотисячних, коли вибухнула фінансова криза, сотні розумних і раціональних людей утратили трильйони доларів статків. Як вони могли бути такими дурними? Адже добре знали систему, розуміли, як мають працювати ринки, і керували мільярдами, якщо не трильйонами доларів. І все ж майже всі до одного помилялися — і помилялися доти, доки ринок цілковито не зруйнувався.

Утім, коли придивитися до ситуації, стає очевидно, що однією з причин падіння була жадібність. Вона змушувала людей створювати незрозумілі складні ринки, бо на них хотіли наживатися. Спонукала укладати угоди з власниками величезних боргів. Заважала тверезо оцінити ситуацію й прямо сказати, що це картковий будинок, готовий розсипатися від найменшого повіву.

Критикувати цих розумних людей після всього, що сталося — справа зовсім не благородна. Краще поміркувати про те, що жадібність та інші пороки можуть так само зруйнувати ваше життя. Як пороки спотворюють ваші судження? На які «хвороби» страждаєте ви? І як ваш раціональний розум може вплинути на них?
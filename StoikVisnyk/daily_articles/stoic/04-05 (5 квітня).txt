<b>5 квітня</b>

<b>Довіряй, але перевіряй</b>

<blockquote class="Цитата-1-й">Найперше, не дозволяй враженням збити тебе на манівці. Скажи їм: «Зупиніться-но і дайте мені розглянути, хто ви і звідки — дайте мені перевірити вас...

Епіктет, «Бесіди», 2.18.24</blockquote>


Розум має дивовижну здатність швидко осмислювати речі й розподіляти їх за різними категоріями. Малколм Гладуелл у книжці «Спалах!» писав, що кожна людина постійно за долю секунди приймає рішення, які спираються на роки досвіду та знань. У той самий час вона використовує цю свою здатність, щоб підтвердити стереотипи, упередження й припущення. Зрозуміло, що перший варіант мислення означає силу розуму, а другий — слабкість.

Якщо ж ми піддаємо сумніву власні думки, то насправді втрачаємо дуже мало часу. «Хіба це справді так погано? Що я насправді знаю про цю людину? Чому це мене так сильно зачепило? Чи допомагає мені моя тривога в цій непростій ситуації? Що такого особливого в..?»

Ставлячи ці питання собі — випробовуючи наші враження, як радив Епіктет, — ми залишаємо їм менше шансів збити нас на манівці, піддатися обману та помилковим судженням. Ми, звісно, і далі можемо спиратися на свої інстинкти, та разом із тим маємо «довіряти, але перевіряти».
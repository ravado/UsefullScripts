<b>25 грудня</b>

<b>Не паліть свічку з обох боків</b>

<blockquote class="Цитата-1-й">Мусить же й дух час до часу перепочити — кращим стає він після цього, бадьорішим. Як урожайна нива, коли ненастанно її виснажувати, швидко втрачає свою родючість, так навіть напористий дух занепадає від безперервної праці. Варто трохи передихнути, розслабитись — і він знову поновлює свою снагу. Постійні труди спричиняють якусь наче притупленість і млявість.

Сенека, «Про спокій душі», 17.5</blockquote>


Коли читаєш Марка Аврелія й Сенеку, впадає в очі, якими різними булі ці двоє людей. Кожен з них мав свої сильні та слабкі сторони. Кому ви довірили б величезну відповідальність за імперію? Напевно, Маркові Аврелію. Але на кого ви більше хотіли б бути схожим? Мабуть, на Сенеку.

Зокрема тому, що Сенеці вдалося досягти балансу між роботою і життям. Марк Аврелій на сторінках свого щоденника виглядає втомленим і виснаженим, а от Сенека — завжди свіжий, енергійний і цілеспрямований. Мабуть, не в останню чергу завдяки філософії відпочинку, яка аж ніяк не заважала йому наполегливо вчитися й виконувати різні вправи.

Розум — це м’яз, і так само, як решта м’язів, він не може надто довго перебувати в напруженні, працювати. Його можна навіть травмувати. Фізичному здоров’ю теж можна завдати шкоди, якщо надто багато сил віддавати роботі, достатньо не відпочивати й мати погані звички. Є історія про Джона Генрі, який казав, що сильніший за паровий молот. Він довів це, але в кінці помер від виснаження. Хай для вас це буде уроком.

Можливо, сьогодні вам доведеться проявити особливе терпіння, зосередитися й мислити ясно або застосувати творчий підхід. Життя довге, і такі випробування на ньому траплятимуться не раз. Як ви впораєтеся з ними, якщо «палитимете свічку з обох боків»? Якщо будете змушувати своє тіло перепрацьовувати?
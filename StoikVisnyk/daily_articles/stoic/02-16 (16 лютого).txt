<b>16 лютого</b>

<b>Не ускладнюйте</b>

<blockquote class="Цитата-1-й">Коли поставили б тобі питання, як пишеться ім’я Антонін, то чи ти вимовляв би піднесеним голосом кожну букву? Що ж тоді? Якщо твоїм слухачам урветься терпець, то ти теж втратиш його? Чи не будеш далі вимовляти кожну букву? Так само мається воно в цьому житті. Тож пам’ятай, що кожен обов’язок складається з певних частин. Твій обов’язок спостерігати та, не турбуючись і не виявляючи гніву до тих, що сердяться на тебе, іти далі своєю дорогою та досягати мети, що поставлена перед тобою.

Марк Аврелій, «Роздумування», 6.26</blockquote>


Звичайна картина. Ви працюєте з ненависним колегою або з неприємним начальником. Вони просять щось зробити, але оскільки ви погано ставитеся до них, то негайно відмовляєтеся виконувати це. Пояснюєте свою відмову тим, що маєте багато справ або невдоволені, що до вас звернулися недостатньо чемно. Тому ви кажете: «Ні, я цього робити не буду». Тоді вони й собі відмовляються виконувати ваші прохання. Так загострюється конфлікт.

Але якби ви поглянули на ситуацію тверезо, то побачили б, що не кожне прохання дурне й невмотивоване, насправді дещо ви легко могли б зробити, а на щось інше — погодитися за певних умов. І можливо, якби ви це зробили, то й решта завдань не була б такою непосильною ношею. І скоро всі конфлікти розв’язалися б.

Життя і робота — нелегка штука. Не ускладнюймо їх сварками з незначущих приводів і битвами за несуттєві речі. Хай емоції не заступають нам катекон — прості й потрібні справи на шляху до чесноти.
<b>3 жовтня</b>

<b>Мантра про взаємозалежність</b>

<blockquote class="Цитата-1-й">Частіше бери до уваги зв’язок усіх речей у світі та їхнє відношення однієї до другої. Бо до певної міри всі речі зв’язані одна з однією і всі вони таким робом приязні одна з однією, бо одна річ приходить у порядку після іншої, а це діється завдяки постійному рухові, взаємному уложенню та єдності субстанції.

Марк Аврелій, «Роздумування», 6.38</blockquote>


Авторка багатьох книжок Енн Ламотт колись підмітила: усі письменники — ніби «струмки, що впадають в одне озеро», усі вони творять один спільний великий проект. Те саме можна сказати про багато інших професій, хоча, на жаль, навіть робітники однієї компанії часто егоїстично забувають, що працюють разом. Ми, люди, усі складаємося з тих самих атомів, які передали нам наші предки. А коли помремо, то підемо до тієї самої землі.

Стоїки раз за разом нагадували собі: усе живе взаємопов’язане. Життя в Стародавньому Римі було нелегким. Тварин і людей масово вбивали, щоб улаштувати видовища для натовпів у Колізеї (про це з болем писали стоїки). Імперські війська завойовували цілі країни, і їхні жителі ставали рабами (про імперське марнославство стоїки теж писали з болем). Така жорстокість може проявитися тільки тоді, коли ми забуваємо, як сильно пов’язані з іншими людьми і з довкіллям.

Сьогодні виділіть трохи часу на роздуми про те, що всі ми міцно одне з одним пов’язані, і в кожного з нас є в цьому житті власна (добра, погана чи бридка) роль.
<b>11 грудня</b>

<b>Гідність і відвага</b>

<blockquote class="Цитата-1-й">Серед гладіаторів, — сказав Ціцерон, — нікчемами вважаємо тих, хто тремтить над своїм життям; наші улюбленці — ті, на чиїх обличчях читаємо зневагу до смерті.

Сенека, «Про спокій душі», 11.4b</blockquote>


Однокурсники президента Ліндона Джонсона любили розповідати про нього історію, за яку йому мало бути соромно. У Джонсона ніколи рот не закривався, він хотів весь час усіма керувати й усіх залякувати. А проте біограф президента Роберт Каро стверджував, що коли хтось погрожував юному Ліндону, той проявляв себе цілковитим боягузом. Так от, одного разу під час гри в покер виникла суперечка. І замість лізти в бійку, Джонсон беркицьнувся на ліжко й «почав чеберяти ногами в повітрі... як дівчина». Він кричав: «Якщо вдариш мене, я тебе кóпну! Якщо вдариш мене, я тебе кóпну!».

Пізніше Джонсон доклав чималих зусиль, щоб уникнути служби в армії в роки Другої світової війни. Він пересидів її в Каліфорнії, поки інші хлопці билися й вмирали за кордоном. А через кілька років Джонсон назвав себе героєм війни. Це була жахлива брехня.

Щоб довести свою сміливість, нам не обов’язково ризикувати власною безпекою або встрягати в якісь афери. Але боягузів ніхто не поважає. Ніхто не поважає дезертирів. І всі зневажають тих, хто готовий багато віддати за власний комфорт і задоволення своїх потреб. Так доля іронізує над боягузами. Вони хотіли захистити себе, але створили секрети, за які соромно. І цей захист дався їм надто дорого, надто багато вони втратили.

Будьте відважними. Будьте гідними.
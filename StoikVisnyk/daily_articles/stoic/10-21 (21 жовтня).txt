<b>21 жовтня</b>

<b>Герої-сучасники </b>

<blockquote class="Цитата-1-й">Як дивно поступають люди. Вони не хочуть хвалити своїх сучасників, що живуть із ними. Але прив’язують велику вартість до того, щоб їх хвалили нащадки, яких вони ніколи не бачили ані не будуть бачити. Це дуже подібне до того, якби ти журився тому, що тебе не хвалять ті, що жили перед тобою.

Марк Аврелій, «Роздумування», 6.18</blockquote>


Александрія, місто в Єгипті, досі носить ім’я свого засновника, Александра Македонського, який прийшов у цю місцевість 2300 років тому. Правда, круто було б, якби якесь місто так довго носило ваше ім’я? Якби люди промовляли його з повагою навіть через тисячоліття? А як вам протилежна думка? Не так уже це й круто, бо ви, як і Александр, будете мертві. І поняття не матимете, чи ваше ім’я пережило віки. Ніхто не зможе дістати вигоди з власного спадку — це за визначенням неможливо.

І от що ще гірше. Подумайте, скільки жахливих речей зробив Александр Македонський, щоб досягнути того, чого прагнув. Він безкінечно воював. У нього був препаскудний характер: навіть убив близького друга в п’яній бійці. Він був безжалісним. І був рабом власних амбіцій. Невже такою людиною справді варто захоплюватися? Замість того щоб не покладаючи рук працювати заради пам’яті в майбутніх поколіннях, іще навіть не народжених, до речі, варто зосередитися на тому, щоб бути доброю людиною зараз. На тому, щоб творити добро, не відкладаючи його на потім. Майбутнє — ненадійна штука. Будьте добрими, благородними й гідними захвату зараз — поки це має цінність.
<b>27 травня</b>

<b>Дбайте про дрібниці </b>

<blockquote class="Цитата-1-й">Добробут реалізується в малих кроках, але насправді немає кроків малих.

Зенон, якого цитує Діоген Лаерцій у праці «Про життя, вчення та вислови знаменитих філософів», 7.1.26</blockquote>


Видатний біограф Діоген Лаерцій приписував цей вислів Зенону, але визнавав, що таке міг казати також і Сократ. Тобто це, можливо, цитата цитати. Але яке це має значення? Головне, що це правда.

Цю істину всі ми знаємо: малі дії поєднуються й творять великі справи. Людина добра не тому, що вважає себе такою, а тому, що робить добрі справи. Ніхто не отримує щось за помахом чарівної палички: це результат зробленого у свій час вибору. Результат щоденного вибору — устати рано, застелити ліжко, не діяти за старою звичкою, яка не приносить нічого доброго. Вибору діяти усвідомлено, виконувати свою роботу. І пам’ятайте: конкретні дії малі, але їхній кумулятивний ефект — великий.

Подумайте про кожен свій малий вибір, перед яким постанете сьогодні. Чи твердо ви знаєте, який шлях правильний, а який легкий? Обирайте правильний, і ви побачите, як усі малі речі поєднаються завтра у велике добро.
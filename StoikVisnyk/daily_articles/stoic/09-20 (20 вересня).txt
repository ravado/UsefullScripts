<b>20 вересня</b>

<b>Життя не танець</b>

<blockquote class="Цитата-1-й">Мистецтво життя схоже більше на мистецтво борця, як на мистецтво танцівника, у тому відношенні, що воно повинно стояти готове й сильне зустріти атаки, що приходять нагло й несподівано.

Марк Аврелій, «Роздумування», 7.61</blockquote>


Танець — популярна метафора для життя. Ми маємо рухатися плавно й жваво, щоб «жити в темпі вальсу». Маємо «відчувати» партнера і «йти за ним». Але всі ми, потрапивши в скруту чи в ситуацію конкуренції, розуміємо, що ця метафора не зовсім адекватна. Ніхто не вибігає раптом на сцену й не намагається схопити танцюриста. На нього не нападають конкуренти.

А от для борців труднощі, зокрема несподівані, — це частина їхньої роботи. Їхній спорт — це боротьба, як і життя. Атлети борються і з противником, і з власними обмеженнями й емоціями, а також багато тренуються.

Для життя, як і для боротьби, недостатньо красиво рухатися. Потрібно багато працювати й тренувати незламну волю, щоб побороти противника. І філософія — це точильний камінь, об який ми нагострюємо свою волю та гнучкість.
<b>19 січня</b>

<b>Ваша дорога — ваш вибір</b>

<blockquote class="Цитата-1-й">І подіум, і в’язниця — це місця, одне високе, а друге низьке, але в кожному місці можеш, якщо забажаєш, проявити свою свободу волі.

Епіктет, «Бесіди», 2.6.25</blockquote>


Стоїки займали в античному світі дуже різні соціальні позиції. Одні з них були багатими, інші перебували на найнижчих щаблях суворої римської ієрархії. Хтось жив безжурно, а декого добряче перемололо. У нас нині теж буває по-всякому: усі ми приходимо до філософії з різних обставин, та й кожен із нас переживав колись світлі і темні часи.

Але за будь-яких обставин — радості чи журби — нам потрібно робити тільки одне: зосередити всю увагу на тому, що ми можемо контролювати, на противагу тому, чого не можемо. Нині ми боремося з труднощами, а ще кілька років тому переможно оглядали світ із приватних вершин. І може статися так, що за день-два нас знову винесе хвилею успіху так високо, що запаморочиться в голові. Одне тільки залишиться незмінним: наша свобода вибору — і в широкій перспективі, й у вузькій.

Ось що таке ясність. Неважливо, хто ми й де — важливо, який вибір робимо. Як ми оцінимо свій вибір? Чи буде нам це наукою? Ці питання ставить нам саме життя — добре чи погане. Якою буде ваша відповідь?
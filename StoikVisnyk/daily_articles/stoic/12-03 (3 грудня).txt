<b>3 грудня</b>

<b>Філософ — ремісник життя і смерті</b>

<blockquote class="Цитата-1-й">Філософія не обіцяє людині якихось зовнішніх благ. Це не в її силі. Як дерево для столяра, бронза для скульптора, так і наше життя — матеріал для мистецтва життя.

Епіктет, «Бесіди», 1.15.2</blockquote>


Філософія — не якесь заняття для лінивих, тільки для науковців чи лише для багатих. Ні, це одне з найпотрібніших занять для будь-якої людини. Мета філософії, як сказав поет Генрі Торо через кілька тисячоліть після Епіктета, — допомагати «розв’язувати проблеми життя не тільки теоретично, а й практично». Ця думка дуже резонує зі знаменитим висловом Цицерона: «Філософствувати означає вчитися помирати».

Ви читаєте ці цитати й робите розумові вправи не для того, щоб розважитися. Так, читати старовинні слова цікаво, вони надихають, але головна їхня мета — допомогти сформувати вас і покращити ваше життя. А оскільки кожен із нас має тільки одне життя й одну смерть, ми маємо ставитися до власних досвідів як скульптор, який працює над каменем доти, доки, як казав Мікеланджело, звільнить із нього ангела.

Ми намагаємося виконувати цю складну роботу — жити й помирати — так, як можемо. Але для цього маємо пам’ятати, що вивчили і які мудрі слова почули.
<b>22 січня</b>

<b>Оглядайте кожен свій день</b>

<blockquote class="Цитата-1-й">Зараз таки почну спостерігати за собою, а передусім — що вельми корисно! — робитиму огляд кожного прожитого дня. До речі, саме тому й стаємо такими нікчемними, що ніхто не озирається на своє життя. Міркуємо над тим, що маємо зробити, але ж задуми на прийдешнє висновуються з минулого!

Сенека, «Моральні листи до Луцілія», LXXXIII, 2</blockquote>


У листі до старшого брата Новата Сенека описав дуже корисну вправу, яку запозичив в іншого видатного філософа. Наприкінці кожного дня він мав питати себе: «Яку погану звичку я подолав сьогодні? Чи став я кращим? Чи вчиняв справедливо? Як я можу вдосконалитися?».

На початку або в кінці кожного дня стоїк сідає зі щоденником і згадує прожиту добу: свої вчинки, думки й те, що можна покращити. Ось чому «Роздумування» Марка Аврелія не до кінця нам зрозумілі: їх написано для власного користування, а не для публічного вивчення. Записувати вправи для стоїків означало також практикувати їх — як повторювати молитву або співати псалом.

Заведіть власний щоденник — на комп’ютері або в записничку. Переказуйте в ньому події дня, що минув, одночасно осмислюючи їх. Не бійтеся оцінювати суворо. Зазначайте, що наблизило вас до щастя, а що віддалило. Запишіть, над чим хотіли би попрацювати. Збережіть цитати, що вам сподобалися. Занотовані, ці думки не загубляться швидко. А ще ви зафіксуєте свій розвиток і вдосконалення.
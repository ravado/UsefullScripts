<b>28 вересня</b>

<b>Козир — у ваших руках</b>

<blockquote class="Цитата-1-й">Чи справедливо, що боги дали в наше володіння лише найсильнішу здатність, яка керує усім іншим — здатність правильно використовувати зовнішні прояви, але не дали у володіння більше нічого. Може, вони просто не хотіли давати нам більше? Думаю, якби вони могли, то дали б нам більше, але вони не могли.

Епіктет, «Бесіди», 1.1.7–8</blockquote>


Можна думати про завтра й журитися через те, що ми не контролюємо дуже багатьох речей: інших людей, своє здоров’я, температуру повітря, наслідки проекту, який доробили й відпускаємо в люди.

А можна очікувати того самого завтра й радіти, що одну річ ми таки можемо контролювати — здатність вирішувати, що означає для нас кожна подія. І це дає нам надзвичайну силу, бо це справжня й чесна форма контролю. Якби ми могли контролювати інших людей, то, мабуть, хтось міг би контролювати й нас? Та замість цього ми маємо найчеснішу й найсильнішу козирну карту. Так, зовнішніх подій ми не контролюємо, зате маємо здатність вирішувати, як на них реагувати. Тобто контролювати, що для нас значать ці події. Зокрема й ця проблема, від якої ви зараз страждаєте. Якщо ви правильно до неї поставитеся, то може виявитися, що ваш козир принесе вам перемогу.
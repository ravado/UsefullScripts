<b>25 липня</b>

<b>Що написано на вашій могильній плиті?</b>

<blockquote class="Цитата-1-й">Тож не завидуй... коли чуєш голосне на Форумі ім’я: усе це здобувають ціною власного життя. [...] Дехто так і не встигає сягнути вершини своїх амбіцій: полишає життя, щойно проживши виснажливе, у змаганні з іншими, сходження. Дехто, пробивши собі дорогу тисячами негідних учинків і все-таки діставшись омріяних вершин, — раптом торопіє від невеселої думки: такі труди — заради напису на могилі.

Сенека, «Про короткочасність життя», 20</blockquote>


Буває, професійні досягнення стають для нас самоціллю. Політик може нехтувати сім’єю, виправдовуючись зайнятістю на роботі, а письменниця — поводитись егоїстично й асоціально, бо вона, мовляв, геній. Проте для стороннього погляду очевидно, що політик захоплений славою, а письменниці подобається чутися вищою за інших, лестить власна інакшість. Трудоголік завжди знайде виправдання своєму егоїзму.

Звичайно, людина, яка багато працює, багато й досягає. Але чи виправдана ціна цих досягнень? Здатність довго й багато працювати гідна похвал. Але ми люди, а не роботи. Сенека пише, що ми не тварини. «Хіба так приємно померти в запрягу?» — питає філософ. Олександр Солженіцин написав іще більш прямолінійно: «Тяжка праця — ось від чого здихають коні. Усі мають про це пам’ятати».
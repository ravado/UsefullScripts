<b>14 квітня</b>

<b>Станьте експертом із визначення важливого</b>

<blockquote class="Цитата-1-й">Однак, повір мені, краще обліковувати власне життя, аніж запаси державного хліба.

Сенека, «Про короткочасність життя», 18.3b</blockquote>


Люди примудряються бути експертами з дивних питань: онлайнові спортивні ігри, приватне життя знаменитостей, торги на біржі, гігієна монахів у тринадцятому столітті тощо.

Ми можемо дуже добре робити те, за що нам платять, або приділяти багато уваги хобі, за яке хотіли б, щоб нам платили. І водночас власне життя, звички й схильності можуть бути для нас цілковитою таємницею.

Сенека написав важливе нагадування власному тестеві, який у той час завідував житницями в Римі. Утім, родич невдовзі втратив свою посаду через політичні інтриги. Та кому яке діло, казав на те Сенека, тепер варто зосередитися на власному житті.

Коли для вас настане час прощатися з життям на цій планеті, яке експертне знання виявиться ціннішим: розуміння життя і смерті чи утримання в пам’яті інформації, коли й за яких обставин перемагала улюблена футбольна команда? Що більше допоможе вашим дітям: здатність знайти в кожній ситуації щастя й сенс чи ваші експертні знання про політику, які ви тридцять років підряд черпаєте з вечірніх новин?
<b>26 січня</b>

<b>Сила мантри</b>

<blockquote class="Цитата-1-й">Стирай свої фантазії, часто говорячи до себе: «Тепер це лежить у моїй силі — не допустити до своєї душі ніякої погані, бажання ані жодного неспокою. А дивлячись на всі речі, бачу, яка їхня природа, та користуюся кожною з них відповідно до їхньої вартости». Пам’ятай про цю силу, що її маєш від природи.

Марк Аврелій, «Роздумування», 8.29</blockquote>


Якщо ви колись бували на заняттях із йоги або знайомилися зі вченням індуїзму чи буддизму, то мали чути про поняття мантри. Із санскриту воно перекладається як «сакральний вислів» — слово, словосполучення, сентенція чи навіть звук, який промовляють, щоб очистити думки й спрямувати свій дух. Мантри мають особливу роль під час медитації: вони допомагають позбутися всіх зайвих думок і зосередитися на головному.

Тож нічого дивного немає в тому, що Марк Аврелій запропонував свого роду мантру для стоїків. Це фраза-нагадування, яку треба повторювати в складних ситуаціях: коли потрапляємо під хибний вплив, щось відволікає нас від обраного правильного шляху чи звичне життя руйнується. Суть цієї «мантри» від Марка Аврелія така: «Я маю силу впоратися з цим. Я знаю, що істинне».

Ви можете змінити слова, казати те, що вам більше до серця. Але створіть для себе мантру й повторюйте її, щоб відновити ясність у душі.
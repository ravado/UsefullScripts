<b>28 серпня</b>

<b>Стоїк-багач</b>

<blockquote class="Цитата-1-й">Великий сотворитель світу, той, хто накреслив нам закони життя, зробив так, щоб ми були здорові, а не розніжені. Для здоров’я маємо все готове, під рукою, а для розкошування все здобувається рясним потом та муками. Тож користаймося з того добродійства природи, зараховуючи його до найбільших добродійств; пам’ятаймо: нам найщедріше вона прислужилася тим, що, бажаючи лише необхідного, ми ніколи не пересичуємося.

Сенека, «Моральні листи до Луцілія», 119.15b</blockquote>


Іще за життя Сенеку критикували за те, що він навчав принципам стоїцизму й закликав жити доброчесно, а сам накопичив чи не найбільші статки в Римі. Сенека був таким багатим, що деякі історики твердять: він давав позики жителям місцевості, яка нині стала Британією, і внаслідок цього там розгорілося неймовірно жорстоке повстання. Критики філософа називали його «стоїком-багачем».

Відповідь Сенеки була дуже проста. Так, він був багатий, але не потребував цього багатства. Не був залежний від нього. І попри те, що Сенека був дуже заможний, ніхто не міг назвати його марнотратом і любителем розкішних насолод. Можливо, він виправдовувався, а може, трохи кривив душею, але його вказівки щодо того, як ставитися до багатства, звучать на диво актуально в сучасному матеріалістичному світі.

Підхід Сенеки радше прагматичний, аніж моралістичний.

Ми цілком можемо жити добре, не будучи рабами розкошів. Немає потреби жити так, щоб бути змушеними працювати без упину, забираючи час від навчання й самовдосконалення, щоб заробити більше грошей і купити речі, які є зайвими. Немає такого правила, яке б казало, що фінансовий успіх означає жити не по кишені. Пам’ятайте: людина може бути щасливою, маючи дуже мало.
<b>4 серпня</b>

<b>Годі звинувачувати. Зосередьтеся</b>

<blockquote class="Цитата-1-й">Годі звинувачувати Бога та інших людей. Опануй свої бажання й берися до того, що лежить у межах твого свідомого вибору. Позбався страху, образ, заздрості й жалю.

Епіктет, «Бесіди», 3.22.13</blockquote>


За опір жорстокому режиму апартеїду в ПАР Нельсон Мандела просидів у в’язниці двадцять сім років. Вісімнадцять із них він провів у маленькій камері з твердим ліжком і відром замість туалету. Побачення йому дозволялися раз на рік і тривати мали півгодини. Такі жорстокі умови було створено для того, щоб ізолювати й зламати ув’язнених.

Позбавлений багатьох речей, Мандела знаходив спосіб утвердити свою волю. Невілл Александер, один із в’язнів, який сидів у тюрмі разом із ним, згадував: «Він [Мандела] завжди наполягав: якщо вони кажуть тобі бігти — йди. Якщо кажуть іти швидко — іди повільно. У цьому була вся суть. Правила встановлювали ми». Мандела стрибав на уявній скакалці й боксував із уявним противником, щоб підтримувати гарну фізичну форму. Він високо тримав голову й підбадьорював інших в’язнів у важкі часи. І ніколи не втрачав упевненості в собі.

Ця впевненість необхідна також і вам. Хай би що сталося сьогодні, хай би де ви опинилися — працюйте над тим, що лежить у межах вашого свідомого вибору. Намагайтеся ігнорувати емоції, які вибивають вас із колії, відволікають від головного. Не піддавайтесь емоціям, зосередьтеся.
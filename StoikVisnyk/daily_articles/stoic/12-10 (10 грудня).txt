<b>10 грудня</b>

<b>Не продавайте себе задешево</b>

<blockquote class="Цитата-1-й">Ніхто тут не забере у мене жодного дня, нічим не відшкодовуватиму своїх витрат.

Сенека, «Про спокій душі», 1.11b</blockquote>


Люди витрачають значно більше грошей, коли розраховуються карткою, а не готівкою. Якщо ви колись задумувалися, чому банки так агресивно нав’язують свої картки, то ось вам відповідь. І що більше карток у вас є, то більше ви витратите.

Чи ставимося ми до днів свого життя так, як до грошей? Ми ніколи точно не знаємо, скільки ще проживемо. З усіх сил намагаємося не думати, що колись помремо, тому так спокійно витрачаємо час. Дозволяємо людям і зобов’язанням забирати його в нас і тільки зрідка запитуємо: «А що я матиму натомість?».

Мудра порада Сенеки — це як запрошення відмовитися від карток і повернутися до готівки. Філософ радить нам думати над кожною витратою: «Чи варта вона моїх грошей? Чи це чесна угода?».
<b>7 вересня</b>

<b>Наша прихована сила</b>

<blockquote class="Цитата-1-й">Подумай, хто ти. Насамперед — людина, чия найбільша сила — її свідомий вибір, що сильніший за всі інші речі й не кориться більше нікому.

Епіктет, «Бесіди», 2.10.1</blockquote>


Психолог Віктор Франкл три роки провів у різних концтаборах, зокрема в Аушвіці. Усю його родину було вбито, працю всього життя знищено, у нього було забрано свободу. У Франкла не залишилося нічого — у буквальному сенсі. Але після багатьох роздумів чоловік усвідомив: він досі має здатність розуміти сенс страждань. Навіть нацисти не змогли її забрати.

Потім Франкл усвідомив, що може знайти позитивні моменти навіть у власній ситуації. У концтаборах він мав змогу випробовувати й розвивати свої теорії з психології (можливо, навіть змінювати їх). Він міг служити іншим. Утіху Франкл знаходив навіть у тому, що найрідніші для нього люди не переживали тих страждань і мук, які випали на його долю в таборі.

Ваша прихована сила — здатність використовувати свій розум і робити вибір, хай навіть це буде вибір дуже обмежений. Пригадайте, у яких царинах вашого життя ви зв’язані якимись обтяжливими обов’язками. Який вибір ви можете робити в цій ситуації, день за днем? Подумайте про це і ви здивуєтеся, який широкий спектр цих виборів насправді маєте.

Чи знаходите ви переваги й позитивні сторони в кожній ситуації?
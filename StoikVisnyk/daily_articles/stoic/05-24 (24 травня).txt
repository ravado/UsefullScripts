<b>24 травня</b>

<b>Удача у ваших руках</b>

<blockquote class="Цитата-1-й">Раз був я щасливий, але не знаю, як це втратив. Але щасливий означає, що людина призначила сама собі добру долю. А добра доля — то добре спрямування душі, добрі почуття та добрі вчинки.

Марк Аврелій, «Роздумування», 5.36</blockquote>


Як варто розуміти удачу? Як сукупність випадкових чинників, які ви ніяк не можете контролювати? Чи як імовірність, на яку ви можете вплинути — хоча й не гарантувати — правильними рішеннями та відповідним підготуванням? Очевидно, що друге розуміння краще. Ось чому успішні люди, здається, містично «притягують» удачу.

На чудовому сайті Quote Investigator є багато інформації про різні цитати. Завдяки йому з’ясувалося, що про притягування удачі йшлося ще в приказці XVI століття: «Старанність — мати удачі». У 20-х роках XX століття автор збірки афоризмів Коулман Кокс додав приказці сучасності: «Я дуже вірю в удачу. Що більше я працюю, то більше мені щастить». (Цей вислів помилково приписували президентові Томасу Джефферсону). Нині ми кажемо: «Удача виникає там, де важка праця зустрічається з доброю нагодою». Чи, може, вона просто матеріалізується з повітря?

Сьогодні ви можете сподіватися, що удача магічно впаде вам на голову. А можете готуватися до зустрічі з нею, зосереджуючись на тому, щоб робити правильні речі в правильний час — і тоді, за іронією, удача буде вам не дуже-то й потрібна.
<b>25 січня</b>

<b>Єдина цінність</b>

<blockquote class="Цитата-1-й">Що ж залишиться тоді такого, що варте, щоб його цінити? Це, на мою думку, щоб ти рухався та вгамовувався згідно з твоїм власним устроєм, до цієї мети ведуть усі заняття й мистецтва... У тому лежить вартість виховання й навчання. А якщо воно добре, ти не шукатимеш чогось іншого... У такому випадку ти не будеш ані вільний, ані достатній для власного щастя, ані безпристрасний. Бо з необхідности ти мусиш бути недовірливий, заздрісний, підозріливий до тих, що можуть відібрати ці речі; мусиш змовлятися проти тих, які мають те, що ти ціниш... Але повага й пошана до свого власного розуму дасть тобі задоволення із себе самого, гармонію із суспільством і згоду з богами, то значить, що ти хвалитимеш усе, що вони дадуть і що наказали.

Марк Аврелій, «Роздумування», 6.16.2–4</blockquote>


Найбагатший чоловік у світі Воррен Баффет, чиї статки зараз оцінюють у 65 мільярдів доларів, живе в тому самому будинку, який 1958 року придбав за 31,5 тисячу доларів. Канадець Джон Уршел, колишній популярний футболіст, заробляє мільйони, але живе на 25 тисяч доларів на рік. Американський зірковий баскетболіст Кавай Леонард їздить на старенькому шевроле, якого придбав іще підлітком, хоча й уклав контракт на 94 мільйони. Чому? Ці люди не прихильники дешевого. Просто речі, до яких вони прихильні, — дешеві.

Ані Баффет, ані Уршел, ані Леонард не стали такими випадково. Їхнє життя — результат свідомо визначених пріоритетів. Ці люди ставлять на перше місце інтереси, не роздуті до розмірів їхніх великих статків. Тому будь-який дохід буде для них достатнім, щоб плекати найважливіше. Просто так сталося, що вони неочікувано сильно розбагатіли. Ці люди ясно й чітко розуміють, що у світі люблять найбільше, а отже, можуть отримувати задоволення від життя. І можуть бути щасливими навіть тоді, коли впадуть усі фондові ринки, а кар’єра несподівано завершиться внаслідок травми.

Що більшої кількості речей ми прагнемо, що більше нам доводиться працювати, щоб їх отримати, то менше ми задоволені життям, то менш вільними стаємо.
<b>22 листопада</b>

<b>Скло вже розбите</b>

<blockquote class="Цитата-1-й">Доля падає на голову тому, хто її не очікує. А той, хто насторожі, завжди зможе вистояти.

Сенека, «На втіху Гельвії», 5.3</blockquote>


Ось вам історія про дзен-майстра, який мав чудовий трофейний кубок. Майстер весь час повторював собі: «Скло вже розбите». Тож одного дня, коли воно справді тріснуло, він тільки сказав: «Ну, звісно».

Так само мислять стоїки. Одного разу цікава історія сталася з Епіктетом і лампою (це, імовірно, правдива пригода). Епіктет ніколи не замикав свій дім, і його дорогу лампу вкрали. Коли філософ купував собі нову лампу, то взяв дешевшу, щоб якщо вкрадуть і цю, йому було не так шкода.

Спустошення — його ми переживаємо, коли щось нас шокує й сильно засмучує, показує, що ми зовсім не очікували такої події. Нікого ж не застає зненацька сніг посеред зими, бо ми передбачаємо й навіть очікуємо, що він ітиме в цю пору року. Чому ж нас так дивують деякі події? Якби ми більше думали про їхню можливість, то не переживали б такого шоку.
<b>29 вересня</b>

<b>Насправді ви потребуєте дуже мало </b>

<blockquote class="Цитата-1-й">Ніщо не задовольнить жадібності, але природа потребує дуже малого. Тож бідність у вигнанні не засмучує мене, адже жодна чужа земля не є така бідна, щоб не дати найнеобхіднішого для людини.

Сенека, «На втіху Гельвії», 10.11b</blockquote>


Корисно буває пригадати, чим колись раніше ви були готові задовольнитися. Згадайте першу зарплату, яку отримали — наскільки великою здавалася вам та сума! Або першу окрему квартиру, вашу першу власну спальню й ванну, просту гречку, якою ви ласували на своїй кухні. Сьогодні, коли ви багато чого досягли, ці умови здаються дуже скромними. Можливо, вам навіть хочеться мати ще більше, ніж маєте тепер. А ще кілька років тому ваші нинішні апартаменти здавалися не просто гарними, а неймовірними!

Коли ми досягаємо успіху, то забуваємо, якими сильними були в минулому. Ми так звикаємо до того, що в нас є, аж не віриться, що раніше цього не мали. Звісно, усе це просто розмови. От наші батьки й бабусі-дідусі в роки війни мусили економити гас, масло й електрику. І якось жили, як і вам нормально жилося в більш скромних обставинах.

Пам’ятайте, якщо раптом ситуація зміниться на гірше, усе у вас буде в порядку. Ваші потреби насправді доволі скромні. Мало що може трапитися такого, що реально загрожувало б вашому життю. Подумайте про це й регулюйте масштаби своїх переживань.
<b>19 липня</b>

<b>Пробач їм, бо не знають</b>

<blockquote class="Цитата-1-й">Кожна душа, каже філософ, незалежно від своєї волі позбавлена правди. Отож у такий самий спосіб позбавлена вона теж справедливості, поміркованості, доброзичливості й усього іншого в цьому роді. Найконечнішою річчю є постійно про те пам’ятати, бо таким робом ти будеш ліпший для всіх.

Марк Аврелій, «Роздумування» 7.63</blockquote>


Підіймаючись на Голгофу, Ісус (або Христос, як його могли знати Сенека та сучасники філософа в Стародавньому Римі) дуже страждав. Його щойно побили, відшмагали, штурхали мечами й змушували нести власний хрест. Його мали розіп’яти поміж двох розбійників. Потім, висячи на хресті, Ісус спостерігав, як солдати кидали жереб, щоб розділити його одяг. А люди, що проходили повз, говорили про нього зневажливо.

Слова, які сказав Ісус там, на хресті, можуть зворушити будь-кого, незалежно від релігійних поглядів. Цей чоловік, якому неймовірно боліло, подивився вгору й сказав: «Батьку, пробач їм, бо не знають, що роблять».

За два століття до того й через два століття після того цю саму істину повторили Платон і Марк Аврелій. Такі самі слова злітали з уст християн, яких було закатовано за часів Аврелієвого правління: «Пробач їм, бо вони не знають правди. Якби знали, не робили б цього».

Пам’ятайте про це й будьте добрими та милосердними.
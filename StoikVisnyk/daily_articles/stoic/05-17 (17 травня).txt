<b>17 травня</b>

<b>Стоїк — це не звання, а постійний прогрес</b>

<blockquote class="Цитата-1-й">Покажіть мені людину, яка буде хворою і щасливою, у небезпеці і щасливою, у вигнанні і щасливою, скомпрометованою і щасливою. Покажіть! Боже, як хотів би я побачити стоїка. Та якщо вже ніхто не може показати мені такої досконало сформованої людини, то покажіть хоча б того, хто намагається таким стати. [...] Покажіть!

Епіктет, «Бесіди», 2.19.24–25а, 28</blockquote>


Не думайте, що філософія — визначена мета, якої досягають. Сприймайте її радше як щось, що застосовують. Не час від часу, а все життя, яке перетворюється на постійний прогрес. Не раптове осяяння, а послідовне втілення.

Епіктет любив улаштовувати своїм студентам невеликі струси, щоб позбавити їх самовдоволеного замилування собою. Він прагнув нагадувати їм (а тепер і нам), що необхідно постійно працювати й ненастанно щодня тренуватися, якщо хочемо бути в ідеальній формі.

Прямуючи дорогою самовдосконалення, ми маємо пам’ятати: у ній немає кінцевого пункту призначення. Мудрець — довершений стоїк, який досконало поводиться в будь-якій ситуації, — це ідеал, а не завершення шляху.
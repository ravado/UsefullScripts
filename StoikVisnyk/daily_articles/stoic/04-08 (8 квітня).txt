<b>8 квітня</b>

<b>Ціна довіри до фальшивки</b>

<blockquote class="Цитата-1-й">Коли йдеться про гроші — а вони перебувають у сфері нашого безпосереднього зацікавлення — то докладаємо всіх зусиль, щоб визначити вартість речей... так само багато уваги приділяємо судженням про речі, які можуть завести нас на криву стежку. Але коли йдеться про керівний принцип, ми позіхаємо й розсіюємо увагу, радо приймаючи все, що потрапить під руку, навіть не зважаючи на вартість.

Епіктет, «Бесіди», 1.20.8; 11</blockquote>


У давні часи, коли монети ходили значно рідше, ніж тепер, люди змушені були довго й старанно перевіряти, чи не фальшиві вони. Грецьке слово «докімасо» (δοκιμάζω) означає «випробовувати», «перевіряти». Купці так добре вміли відрізняти підробки від справжніх монет, що часто їм для цього доводилося всього лише кинути монету на тверду поверхню й послухати звук від удару. Та й сьогодні нас, буває, тривожить питання підробки: якщо хтось дасть чималу купюру, ми потремо її або піднесемо до світла, щоб переконатися, що все гаразд.

Так уважно ми ставимося до грошей, винаходу людства. Мета цієї метафори — показати, скільки сили ми вкладаємо в те, щоб переконатися: купюри — не фальшиві, натомість до думок і припущень, здатних сильно вплинути на життя, ми ставимося не так прискіпливо. Наприклад, чи готові ми перевіряти такі твердження: якщо в людини багато грошей, вона заможна; якщо багато хто вважає, що щось має бути таким, воно повинно відповідати цьому уявленню?

Саме такі думки ми маємо перевіряти якнайретельніше, мов найбільші купюри. Адже, як нагадує нам Епіктет, «найперше й найбільше завдання філософа — випробовувати й розрізняти враження, не працювати з неперевіреними думками».
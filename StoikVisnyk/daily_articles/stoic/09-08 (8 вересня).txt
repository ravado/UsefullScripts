<b>8 вересня</b>

<b>Не піддавайтеся обману фортуни</b>

<blockquote class="Цитата-1-й">Фортуна не здатна побороти жодну людину, хіба що спершу вона її обдурить... Ті, хто не пишаються своїм успіхом, не будуть кипіти від гніву, коли ситуація переміниться. У будь-яких обставинах стійка людина зберігає свій раціональний розум невразливим. Бо саме в успішні часи людина здатна довести свою силу протистояти труднощам.

Сенека, «На втіху Гельвії», 5.4b, 5b–6</blockquote>


У 41 році н. е. Сенеку було вигнано з Риму й відправлено на Корсику — точно не відомо, за що, але ходили чутки, що за зв’язок із сестрою імператора. Невдовзі після того філософ надіслав своїй матері листа, у якому намагався втішити її в горі. Але певною мірою він звертався також і до себе — сварив за те, що раптом збочив із правильної стежки й зайшов задалеко.

Сенека досягнув певного успіху в політичній і соціальній сфері, тож дозволив собі трохи тілесних задоволень. А тепер він і його родина змушені були розбиратися з наслідками — так само, як і кожен із нас має справу з результатами своїх дій, часом ризикованих.

Як Сенека сприйняв ці наслідки? Що зробив? Його першим порухом було заспокоїти матір, а не оплакувати своє становище. І хоча з інших листів ми знаємо, що Сенека благав дозволу повернутися в Рим і отримати назад своє майно (його прохання було пізніше виконано), складається враження, що біль і приниження вигнання він переживав досить спокійно. Філософія, яку він так довго вивчав, підготувала Сенеку до цієї біди й дала йому рішучість і терпіння, щоб мужньо пережити нещасливий період. Коли фортуна знову повернулася до нього обличчям і Сенека повернувся до Риму, філософія допомогла йому не приймати все як належне й не ставати залежним від свого успіху. І це було дуже добре, тому що доля підготувала для нього ще одне випробування. Коли новий імператор обернув свій гнів на Сенеку, стоїк знову був готовий до цього — завдяки філософії.
<b>8 червня</b>

<b>Цеглинка за цеглинкою</b>

<blockquote class="Цитата-1-й">Це твій обов’язок упорядкувати своє життя добре в кожному поодинокому вчинкові. І якщо кожний вчинок виконає свій обов’язок, до якої міри це можливо, будь задоволений. І ніхто не в силі перешкодити тобі, щоб кожна дія не могла виконати свого обов’язку.

Марк Аврелій, «Роздумування», 8.32</blockquote>

— Але заважатиме щось зовні.

— Ніщо не заважатиме тобі діяти справедливо, помірковано та розсудливо.

— А може, зазнає перешкоди якийсь інший вид моєї діяльности.

— Ну, але через мовчазну згоду на перешкоду та через вдоволення з того, щоб перенести свої зусилля на те, що дозволене, з’являється перед тобою негайно інша нагода до дії на місці тієї, що зазнавала перешкоди, і вона пристосується добре до упорядкування життя, що про нього говорив я вище.


Серед найвидатніших спортсменів у США більшає прихильників філософії під назвою «Процес». Її автор — Нік Сабан, тренер із університету Алабами. Він учив своїх спортсменів зосереджуватися не на широкій картині — важливих іграх, перемогах у чемпіонатах, перевазі противника, а натомість докладати всіх зусиль, щоб найменші дрібнички робити якнайкраще: повністю викладатися на тренуваннях, успішно завершити якусь конкретну гру, завоювати бажаний трофей. Сезон триває кілька місяців, гра — кілька годин, від голу до голу минає декілька хвилин, але конкретний удар — це лише доля секунди. Проте і гра, і сезон складаються з таких секунд.

Команди, які дотримуються цієї філософії, частіше виграють. Вони долають перешкоди й досягають вершин, навіть не зосереджуючись на цих труднощах. Якщо й ви будете дотримуватися філософії «Процес» у житті (правильні вчинки групуватимете в правильному порядку, один за одним), то й у вас усе буде добре. Ба більше, ви краще долатимете перешкоди на своєму шляху, адже будете надто зайняті переставлянням ніг одна за одною, щоб помітити ці перепони.
<b>16 січня</b>

<b>Не робіть нічого за звичкою</b>

<blockquote class="Цитата-1-й">Тож серед багатьох інших речей ми не схильні свідомо осмислювати обставини, а радше судимо їх за звичкою. Беручи це до уваги, людина має вчитися підноситися над обставинами, не шукати тільки задоволення й не тікати від болю; не чіплятися за життя і не жахатися смерті; а коли йдеться про гроші та майно, не цінувати більше отримування, ніж давання.

Гай Музоній Руф, «Лекції», 6.25.5–11</blockquote>


Робітника запитали: «Чому ви виконали це саме так?». Відповідь була: «Бо ми завжди так робимо». Така реакція засмутить будь-якого хорошого начальника, витисне сльозу в будь-якого активного підприємця. Робітник перестав думати, він за звичкою повторює типові дії. Отже, конкуренти з дня на день можуть перегнати цей бізнес. А такого робітника хороший начальник, імовірно, негайно звільнить.

Так само безжалісними ми маємо бути до своїх звичок. Насправді ми вивчаємо філософію саме для того, щоб навчитися діяти нешаблонно. Згадайте, що ви робите не задумуючись, «так, як завжди». Запитайте себе: невже це справді найкращий спосіб виконати ту справу? Усвідомлюйте, чому дієте так, а не інакше. І хай ваші причини будуть гідними.
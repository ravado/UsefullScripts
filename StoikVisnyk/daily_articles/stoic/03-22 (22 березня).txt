<b>22 березня</b>

<b>Що таке бути по-справжньому освіченим</b>

<blockquote class="Цитата-1-й">Що ж тоді означає отримати правильну освіту? Навчитися застосовувати свої природні переконання до правильних речей відповідно до природи, а крім того — розділяти те, що лежить у колі нашого впливу, від того, що лежить поза ним.

Епіктет, «Бесіди», 1.22.9–10а</blockquote>


Диплом у гарній рамці на стіні демонструє вашу освіченість приблизно з таким самим успіхом, як черевики на ногах —здатність ходити. Це старт, але до ефективності ще далеко.

А інакше як би стільки «освічених» людей наробили купу помилок? Або пропустили так багато очевидних речей? Частково тому, що забули: треба зосереджуватися тільки на тому, що можеш контролювати. Уцілілий фрагмент тексту філософа Геракліта свідчить про це:

<blockquote class="Цитата-1-й ParaOverride-24">
Багато хто з тих, хто вивчив
від Гесіода нескінченну кількість імен
богів і чудовиськ,
ніколи так і не зрозуміли,
що день і ніч — це одне й те ж.
</blockquote>

Так само, як ви чудово можете ходити й без черевиків, ви здатні обійтися без протирання штанів в аудиторіях. Головну, фундаментальну реальність природи та своєї ролі в ній ви можете зрозуміти й так. Почніть із усвідомлення й роздумів. І практикуйте їх не час від часу, а щосекунди кожного дня свого життя.
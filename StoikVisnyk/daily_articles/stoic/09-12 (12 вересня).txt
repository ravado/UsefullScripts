<b>12 вересня</b>

<b>Будьте скромними</b>

<blockquote class="Цитата-1-й">Зенон завжди казав, що немає нічого гіршого, ніж літати в хмарах, особливо для молодих.

Діоген Лаерцій, «Про життя, вчення та вислови знаменитих філософів», 7.1.22</blockquote>


Дуже давно філософ Ісократ написав настанову Демоніку (пізніше це послання лягло в основу відомого монологу Полонія «Вірним будь собі самому»). У цьому тексті є схоже застереження для юнака: «Будь привітний до зустрічних, не стався до них із погордою, бо гордості зарозумілих навіть раби не здатні витримати».

Один із найпопулярніших образів у мистецтві — від античної літератури до сучасного кіно — образ самовпевненого й нахабного молодика, якого ставить на місце старший і мудріший чоловік. Це кліше, але взяте з життя, адже люди часто бувають про себе надто високої думки, їм здається, що вони зрозуміли в цьому світі геть усе й тому кращі за інших. Із такими людьми настільки неприємно спілкуватися, що хтось просто мусить трохи присадити їх.

Утім, конфлікту можна легко уникнути. Якщо бульбашку не надувати, вона й не лопне. Самовпевненість — це серйозна слабкість і перешкода. Якщо ж людина вже скромна, ніхто не буде принижувати її, і в кишенях світу навряд чи знайдеться для неї багато неприємних сюрпризів.
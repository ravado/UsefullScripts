<b>15 березня</b>

<b>У нас є тільки теперішнє</b>

<blockquote class="Цитата-1-й">Хоч би ти жив три тисячі або три тисячі рази десять тисяч літ, то все-таки пам’ятай, що ніхто не втрачає якогось іншого життя, як те, що його він проживає, ані не проживає якогось іншого життя, як те, що його втрачає. Таким чином найдовше та найкоротше зводиться до цього самого. Бо теперішність є ця сама для всього, хоч те, що гине, не є те саме; таким чином те, що втрачається, виявляється тільки хвилиною. Тому людина не може втратити ані минулого, ані майбутності: бо як може хто взяти від неї те, чого вона не має?

Марк Аврелій, «Роздумування», 2.14</blockquote>


Сьогодні подумайте про те, як часто вам хочеться більшого, ніж маєте. Хочеться, щоб минуле було іншим (не таким, кращим, досі тривало тощо), щоб майбутнє розгорталося тільки за вашим планом (і ви, звісно, не задумуєтеся, як це вплине на інших людей).

Саме під час такого бажання ви нехтуєте теперішнім. Яка невдячність! Є вислів, який приписують Білові Кіну, карикатуристу: «Учора — це минуле, завтра — це майбутнє, а сьогодні — це подарунок». Цей подарунок — у наших руках, але в нього є термін придатності, який катастрофічно швидко спливає. Якщо зможете скористатися ним, вам вистачить надовго. Цей подарунок може тривати ціле ваше життя.
<b>20 липня</b>

<b>Народжені для справедливості</b>

<blockquote class="Цитата-1-й">Хто поступає несправедливо, той поступає безбожно. Бо через те, що всесвітня природа створила розумні створіння одне ради одного, щоб одне помагало другому відповідно до їхніх заслуг, а ніяким чином не шкодило одне одному, то той, що порушує її волю, очевидячки, винний у нешанобливості щодо найвищого божества.

Марк Аврелій, «Роздумування», 9.1.1</blockquote>


Про найбільші злочини ми кажемо, що їх скоєно проти людської природи. Про деякі — що вони антигуманні, що такого «земля не витримає». Усі ми, незалежно від релігійних переконань, виховання, політичних поглядів, класу або гендеру, погоджуємося в цьому питанні.

Чому? Тому що відчуття справедливості в нас «прошите» глибоко в серці. Ми обурюємося, коли хтось намагається пройти без черги; не любимо нахлібників; пишемо закони, що захищають безпомічних; зрештою, платимо податки, тобто ділимося частиною нашого прибутку з тими, хто цього потребує. Водночас якщо ми відчуваємо, що вийдемо сухими з води, то наважуємося трохи переступити правила. Перефразовуючи Білла Волша, можна сказати: коли на нас ніхто не дивиться, ми шукаємо низини, як вода.

Тож наше завдання — підживлювати природну схильність до справедливості. Триматися меж і виконувати обіцянки. Як казав Лінкольн, коли під час Громадянської війни американці розділилися й убивали один одного, «прикликати найкращих ангелів людської природи».
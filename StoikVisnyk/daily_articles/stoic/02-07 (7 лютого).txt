<b>7 лютого</b>

<b>Страх призводить до того, чого боїться</b>

<blockquote class="Цитата-1-й">Страх сам по собі завдає багато шкоди, і багато хто зустрів свою долю, жахаючись її.

Сенека, «Едип», 992</blockquote>


«Виживають тільки параноїки», — ці знамениті слова належать Енді Гроуву, колишньому генеральному директорові «Інтелу». Можливо, це правда. Але всім нам також добре відомо, що параноїки часто знищують себе дуже швидко й навіть ефективніше, ніж їхні вороги. Сенека, який обертався в колах римської еліти, не раз ставав свідком такої драми. Наприклад, Нерон, його вихованець, якого Сенека щосили намагався навчити стриманості, убив не тільки свою матір і дружину, а й постав проти самого наставника.

Якщо влада, страх і манія сходяться в одній людині, це може призвести до смертельних наслідків. Керівник, переконаний, що його можуть зрадити, діє на випередження й зраджує перший. Боячись, що його не люблять, він так сильно старається змусити інших полюбити себе, що досягає протилежного ефекту. Вбивши собі в голову, що керівництво компанією здійснювалося неправильно, такий начальник починає латати діри й сам стає джерелом неправильного керівництва. Список можна продовжувати безкінечно. Речі, яких ми панічно боїмося, просто-таки притягуються до нас.

Наступного разу, коли відчуєте, що боїтеся якогось катастрофічного наслідку, пригадайте: якщо ви не керуватимете своїми поривами, якщо втратите самоконтроль, то можете стати джерелом катастрофи, якої так боїтеся. Таке вже траплялося з іншими людьми — розумнішими, сильнішими й успішнішими. Значить, і з нами може трапитися.
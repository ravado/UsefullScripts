<b>5 вересня</b>

<b>Дивіться на те, що належить тільки вам</b>

<blockquote class="Цитата-1-й">Тому пам’ятай, якщо ти приписуєш вільність речам, що по своїй природі є залежні, та вважаєш своїм те, що належить до інших, то стрінешся з перешкодами, будеш лементувати, непокоїтися та дошукуватися хиб у богах і людях. А якщо ти вважатимеш своїм тільки те, що належить тобі, та бачити те, що належить до інших, саме так, як воно є в дійсності, то тоді ніхто не буде тебе ніколи примушувати, ніхто не буде тебе обмежувати; ти не будеш ні в кім дошукуватися хиб, не будеш робити нічого проти своєї волі; ніхто не буде тобі докучати, ти не матимеш ворога ані ніхто не завдасть тобі образи. 

Епіктет, «Енхейридіон», 1.3</blockquote>


Літак капітана Джеймса Стокдейла підбили над В’єтнамом, і він сім із половиною років провів у різних в’язницях. Його піддавали жорстоким тортурам, але він весь час боровся й не здавався. Якось Джеймсові кати захотіли зняти його на відео, яке потім планували використати для пропаганди. Тоді він сильно поранив себе, щоб цього не сталося.

Коли літак Стокдейла підбили, він подумав, що «входить у світ Епіктета». І зовсім не мав на увазі, що збирається відвідати семінар із філософії. Капітан знав, що опиниться лицем до лиця зі страшенною небезпекою. Знав, що вижити буде нелегко.

В інтерв’ю Стокдейл розказував, що у в’язницях була група людей, які страждали найбільше. За його словами, «це були оптимісти, які казали: “Нас звільнять іще до Різдва”. Надходило Різдво, минало. Тоді вони казали: “Нас звільнять іще до Великодня”. Надходив Великдень, минав. А потім День подяки, а тоді знову Різдво. І вони помирали з розбитим серцем».

Але Стокдейл вижив і вийшов на свободу. Він не піддавався власним бажанням і зосереджувався тільки на тому, що міг контролювати, — на собі.
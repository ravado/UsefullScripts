<b>22 червня</b>

<b>Що таке божевілля</b>

<blockquote class="Цитата-1-й">Якщо один раз ти зазнаєш поразки і скажеш сам собі, що зможеш її пережити, але й далі будеш діяти так, як раніше, то знай, що наприкінці ти будеш такий змучений і ослаблений, що навіть не помітиш своєї помилки й почнеш виправдовувати свої дії.

Епіктет, «Бесіди», 2.18.31</blockquote>


Кажуть, що божевілля — це коли хтось намагається робити щось так само знову й знову, очікуючи, що результат буде інший. Але саме так ми вчиняємо найчастіше. Кажемо собі: «Сьогодні я не буду сердитися. Сьогодні не буду об’їдатися». Але робимо все як завжди. Повторюємо ті самі дії, сподіваючись, що цього разу вони спрацюють по-іншому. Але сподівання — це не стратегія!

Усі ми так чи інакше в житті стикаємося з невдачами. А от учитися на поразках — таке доступно далеко не кожному. Ми маємо зробити цей вибір: учитися на помилках. І весь час намагатися робити по-іншому — змінювати, підлаштовувати, аж поки отримаємо бажаний результат. Це важко.

Дотримуватися звичного програшного сценарію легко. Для цього не потрібно думати, напружуватися. Ось чому так багато людей ідуть цим шляхом.
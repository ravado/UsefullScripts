<b>27 жовтня</b>

<b>Що посієш, те пожнеш</b>

<blockquote class="Цитата-1-й">Злочини часто вертаються до того, хто їх напоумив.

Сенека, «Тієст», 311</blockquote>


Є гірка іронія в тому, що Сенека вклав цей вислів у вуста одного зі своїх героїв. Як ми знаємо, багато років він був учителем і наставником імператора Нерона. Залишилося чимало свідчень про те, що Сенека справив позитивний вплив на безумного молодого чоловіка, але навіть у ті часи багато хто дивувався, що цей філософ мав бути правою рукою такої злої людини. Щодо Сенеки навіть уживали слово тиранодидаскалос (τυραννοδιδάσκαλος) — учитель тирана. Шекспір у «Макбеті» писав: «Кривавий злочин завжди до злочинця вертається: холодне правосуддя дає нам випити отруту нашу». Цим і завершилися стосунки Нерона з Сенекою: учень убив учителя.

Згадайте цю історію, коли будете обирати, з ким працювати в житті. Якщо ви показуєте клієнтові, як робити щось нечесно й нелегально, чи не підведе він вас пізніше? Коли стаєте поганим прикладом для своїх підлеглих, колег, дітей, чи не зрадять вони вас на спільній життєвій дорозі? Є така приказка: «Що посієш, те й пожнеш». І є поняття «карма», запозичене зі східних культур, яке говорить про те саме.

Сенека заплатив за своє навчання Нерона. Його честолюбство, як стало видно з роками, дорого обійшлося всім. Ваше честолюбство теж не мине для вас безслідно.
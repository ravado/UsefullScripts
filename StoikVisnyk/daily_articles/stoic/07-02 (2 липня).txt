<b>2 липня</b>

<b>Про обов’язок і обставини</b>

<blockquote class="Цитата-1-й">Нехай же не буде для тебе ніякої різниці, чи тобі зимно, чи гаряче, коли ти виконуєш свій обов’язок; чи ти сонний, чи виспаний; чи тебе ганять, чи славлять; чи ти вмираєш, чи робиш щось інше. Бо однією з життєвих дій є ця дія, через яку вмираємо. Також і в цій дії достатнім є робити добре те, що маємо під руками.

Марк Аврелій, «Роздумування», 6.2</blockquote>


«Чи стану я багатим завдяки цьому? Чи вражу цим людей? Як важко мені доведеться працювати? Чи довго? Що я від цього матиму? Може, мені варто зробити щось інше?» Це питання, які юрмляться в нашій голові, коли протягом дня нам випадають якісь нагоди й обов’язки.

Марк Аврелій мав багато обов’язків, адже мав і багато влади. Він був суддею, вислуховував скарги, надсилав війська на війну, призначав посадовців, затверджував кошториси. Від його рішень і вчинків багато чого залежало. Як варто зробити: так чи інакше? Як вирішити ту чи іншу проблему? Де знайти час на себе? Просте нагадування, наведене на початку сторінки, покликане було допомогти розрубати гордіїв вузол спонук, скарг, страхів і конфліктів інтересів.

Ось що нам потрібно на кожному етапі життєвого шляху. Мораль — це складно, а от правильна річ — поняття зрозуміле, тож інтуїтивно ми завжди знаємо, що робити. Наш обов’язок найчастіше нелегкий, але важливий. До нього зазвичай веде важчий вибір. Але ми мусимо його виконати.
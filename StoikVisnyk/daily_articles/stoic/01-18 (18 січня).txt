<b>18 січня</b>

<b>Дивіться на світ так, як на нього дивиться поет і художник</b>

<blockquote class="Цитата-1-й">Тож пройди цей маленький проміжок часу в згоді з природою та скінчи свою подорож із задоволенням, так як спадає дозріла оливка, благословляючи природу, що її видала, та дякуючи дереву, на якому росла.

Марк Аврелій, «Роздумування», 4.48</blockquote>


У «Роздумуваннях» Марка Аврелія є неймовірної краси словесні звороти. Дивно бачити їх у цьому творі, адже його цільовою аудиторією був сам філософ. В одному абзаці Аврелій вихваляє «шарм і чарівність» природних процесів, «стигле колосся, що гнеться додолу, насуплені левові брови, піну, що падає з пащі вепра». Ми маємо дякувати Маркові Корнелію Фронтону, приватному вчителю риторики, за ці сповнені фантазії яскраві фрагменти. Фронтона вважали другим найкращим оратором у Римі після Цицерона, і прийомний батько Марка Аврелія найняв його, щоб той навчив сина писати й виступати з промовами.

Ці красиві фрази не просто слова. Вони допомагали Маркові Аврелію, а нині допомагають нам побачити звичайні або некрасиві речі по-новому. Треба бути художником, щоб зауважити, що кінець життя нагадує стиглий фрукт, який падає з дерева. Треба бути поетом, щоб помітити: «Скоринка на хлібі тріскається, і ці борозни, що їх не любить бачити пекар, притягують наш погляд і збуджують апетит», а потім іще й зробити з цього метафору.

Яка ясність і радість у тому, щоб бачити те, чого не помічають інші, знаходити благословення й гармонію скрізь. Хіба це не краще, ніж уявляти собі світ темним і похмурим?
<b>10 лютого</b>

<b>Гнів — поганий двигун</b>

<blockquote class="Цитата-1-й">Немає речі, яка отупляла б людину більше за гнів, немає речі, яка покладалася би більше на власну силу. Якщо він досягає успіху, немає гордовитішого за нього, якщо зазнає поразки — цілковито втрачає глузд. Ба навіть зазнавши невдачі, він не втрачає сили, а якщо доля щасливо обернеться так, що ворог зникне, то гнів клацає зубами сам на себе.

Сенека, «Про гнів», 3.1.5</blockquote>


Стоїки часто повторювали: гнів майже ніколи не допомагає розв’язати жодної проблеми. Зазвичай він тільки все погіршує. Ми засмучуємося, усі навколо сумнішають, а проблема аж ніяк не рухається до розв’язання.

Чимало успішних людей можуть стверджувати, що гнів — потужний двигун, який багато чого рухає в їхньому житті. Жагуче бажання «довести, що всі помилялися», «жбурнути всім в обличчя доказ їхньої неправоти» допомогло багатьом стати мільйонерами. Гнів від того, що їх називали товстими або нерозумними, змушував людей ставати підтягнутими чи підкорювати інтелектуальні вершини. Гнів через відторгнення допомагав багатьом торувати власний шлях.

Утім, так вважати дуже недалекоглядно. В історіях про гнів ніхто не згадує, скільки шкідливих викидів потрапило в атмосферу, як сильно зносився двигун під час тривалого переїзду (якщо образно порівняти розлючену людину з машиною). Ніхто не говорить про те, що відбувається, коли вщухає первинний гнів, і скільки його потрібно для того, щоб механізми продовжували працювати, аж поки зрештою єдиним джерелом руху стає гнів сам по собі. «Ненависть — занадто важка ноша», — попереджував своїх соратників-борців за громадянські права Мартін Лютер Кінг. А в них була ціла купа причин відповідати ненавистю на ненависть.

Те саме й із гнівом. Те саме з усіма надміру сильними почуттями. Це погані двигуни. Їх у світі чимало, це правда, але всі вони обходяться своїм власникам надто дорого.
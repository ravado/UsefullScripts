<b>14 серпня</b>

<b>Не для розваги. Для життя</b>

<blockquote class="Цитата-1-й">Бо ж філософія — не таке собі, для людної площі вигадане штукарство; не в словах — у ділі її вияв. Та й не з тим до неї звертаються, аби мило провести день, аби не нудьгувалось на дозвіллі. Ні! Філософія ліпить, вивершує нашу душу, упорядковує життя, керує нашими діями, указує, чим треба займатися, що — відкинути; сидить за кермом і дбає, щоб не пливли наосліп ті, хто шукає дороги серед непевних хвиль. Занедбавши її, ніхто б не міг жити без ляку, без турбот. Нема ж години, з якою б не траплялося безліч такого, що вимагає поради. А хіба не філософія — перша порадниця?

Сенека, «Моральні листи до Луцілія», 16.3</blockquote>


Якось із Катоном Старшим, прадідом Катона Молодшого, видатної особи в Стародавньому Римі, сталася така пригода. Одного дня він прослухав чудову промову Карнеада, філософа-скептика, що дуже поетично доводив, якою важливою є справедливість.

Наступного дня Катон зустрів того самого Карнеада, який цього разу пристрасно доводив: справедливість — лише суспільний інструмент для підтримання порядку. Катона просто-таки вразив цей «філософ», який таку важливу тему перетворив на матеріал для публічних дебатів — свого роду шоу, у якому кожен учасник однаково переконливо доводить протилежні погляди. То що ж це за філософія?

Тоді Катон переконав сенат відправити Карнеада назад до Афін, щоб він не псував римську молодь своїми риторичними прийомчиками. Для стоїків сама ідея безплідного обсмоктування якихось питань — наприклад, прихильність одночасно до двох протилежних ідей — це даремна витрата часу, сил і переконань. Як казав Сенека, філософія — це не штукарство. Вона для діла — для життя.
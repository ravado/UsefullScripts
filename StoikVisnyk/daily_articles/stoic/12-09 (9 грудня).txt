<b>9 грудня</b>

<b>Марнотратники часу</b>

<blockquote class="Цитата-1-й">У тому одному погоджуються всі, хто б не зблиснув коли-небудь світлим умом, — не перестають дивуватися, як то на людей може находити таке затуманення: ніхто ж не дозволить, аби хтось посягнув на його володіння: досить дрібної суперечки за межу — хапається за камінь та зброю; а от інших у своє життя пускають безперешкодно, ба й самі запрошують майбутніх його розпорядників. Не знайдеш такого, хто б хотів ділитися своїми грошима, а своє життя кожен так і розтринькує направо й наліво! Трясуться над батьківським майном, а коли дійде до трати часу, то тут розтратам немає меж, а це є те, єдине, у чому скупість — найпохвальніша.

Сенека, «Про короткочасність життя», 3.1–2</blockquote>


Сьогодні вас безліч разів переб’ють: телефонні дзвінки, електронна пошта, відвідувачі, незаплановані події. Видатний борець за права афроамериканців Букер Вашингтон казав: «Кількість людей, які тільки й чекають, щоб украсти у вас трохи часу — без жодної мети — майже безкінечна».

Філософ натомість знає, що йому належить обдумувати речі й бути самосвідомим, тому так ревно оберігає особистий простір, відмежовується від думок світу. Він розуміє, що кілька хвилин медитації варті години зустрічі або звіту, і знає, як мало часу нам дано в цьому житті і як швидко спустошуються його комори.

Сенека нагадує нам, що замість досягати вершин майстерності в захисті свого майна ми мали б краще подбати про зміцнення кордонів розуму. Майно можна знову нажити, його у світі багато, і не все ще загарбане іншими людьми. А от час? Час — найменш відновлюваний наш ресурс, ми не можемо придбати його більше. Лише намагатися якнайощадливіше витрачати.
<b>3 червня</b>

<b>Чи добре бути гнучким?</b>

<blockquote class="Цитата-1-й">Немає змоги воювати? Є громадські почесті. Треба жити приватним життям? Є ораторська діяльність. Мовчанка приписана? Можна й неголосними порадами сприяти співвітчизникам. Годі й на Форум безпечно ступити? Є просто доми, вистави, гостини — там є нагода виявити себе добрим товаришем, вірним приятелем, скромним гостем. Позбавлено громадянських обов’язків? Виконуймо обов’язки людини.

Сенека, «Про спокій душі», 4.3</blockquote>


Незадовго до смерті, коли вже було видно перемогу в Громадянській війні США, Авраам Лінкольн зібрав генералів й адміралів і розказав їм історію про чоловіка, який просив призначити його на високу державну посаду. Спершу та людина хотіла для себе посаду міністра закордонних справ. Отримавши відмову, чоловік попросив про скромнішу посаду. Йому знову було відмовлено, тож він сказав, що згоден працювати звичайним клерком. Коли ж і цього разу прохач отримав відмову, то попросив Лінкольна дати йому хоча б пару поношених штанів. «Добре бути скромним», — підсумував зі сміхом президент, завершуючи оповідь.

Ця історія — гарна ілюстрація гнучкості й цілеспрямованості стоїків. Якщо ми не можемо зробити цього, то, можливо, нам вдасться хоча б оте. А коли й оте не вийде, то, мабуть, варто спробувати щось інше. Та навіть якщо й це не вдасться, завжди є запасні варіанти. І коли останнім варіантом для нас буде стати просто хорошою людиною, ми не проти, адже завжди прагнемо практикувати свою філософію й прислужитися іншим.
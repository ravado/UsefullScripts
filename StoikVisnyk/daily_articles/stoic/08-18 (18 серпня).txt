<b>18 серпня</b>

<b>Тільки дурні лізуть у бійку</b>

<blockquote class="Цитата-1-й">Мудра людина невразлива, оскільки вона не лізе в бійку, коли відчуває, що не вийде з неї переможцем. Якщо тобі потрібне її майно — візьми його, а також її слуг, роботу і тіло. Але ти ніколи не змусиш їх робити те, чого вони уникають. Бо єдине, з чим бореться така людина, — це її власний свідомий вибір. Звісно, вона не може бути вразливою!

Епіктет, «Бесіди», 3.6.5–7</blockquote>


Один із найголовніших принципів у військовому мистецтві — не йти силою проти сили, тобто не намагатися побороти противника з його найсильнішого боку. Але саме це ми й робимо, коли намагаємося взяти на себе розв’язання якоїсь надскладної проблеми, навіть не продумавши, з якого боку до неї підступитися. Або коли ведемося на чиюсь провокацію. Або кажемо «так» будь-якому виклику, що стає на нашому шляху.

Деякі люди думають, що «не встрягати в кожну бійку» — це боягузливий розрахунок. Але як можна назвати слабкістю обережність, коли ми зменшуємо кількість власних поразок і непотрібних травм? Невже це так погано? Є приказка: обережність — найкращий складник героїзму. Стоїки називали це свідомим вибором. Нам варто прислухатися до здорового глузду. Гарненько подумайте, перш ніж обирати, і станьте невразливими.
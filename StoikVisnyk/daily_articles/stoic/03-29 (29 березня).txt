<b>29 березня</b>

<b>Для чого вам знову справляти враження на цих людей?</b>

<blockquote class="Цитата-1-й">Якщо коли-небудь трапиться тобі звернути увагу на зовнішні речі, щоб зробити комусь приємність, то будь упевнений, що цим ти зруйнував схему свого життя. Отож у всьому будь вдоволений тим, що ти — філософ. А якщо бажаєш видаватися ним для кого-небудь, уяви себе ним для себе, і це задовольнить тебе.

Епіктет, «Енхейридіон», 23</blockquote>


Чи є щось сумніше за наші спроби зі шкіри випнутися, аби справити на когось враження? Буває, ми озираємося на власні дурнуваті витівки, покликані когось спокусити, і жахаємося тому безумству, яке на нас найшло. Ось ми усвідомлюємо, що натягли на себе незручний і дивний одяг, коли нам сказали, що це круто. Ми їмо щось незрозуміле, говоримо якось чудно, позираючи на телефон в очікуванні дзвінка чи повідомлення. Якби ми робили все це, бо нам подобається, — жодних проблем. Але, на жаль, це не так. Ми все робимо для того, щоб хтось схвально кивнув у наш бік.

Іронія в тому, що, як не раз казав Марк Аврелій, ці люди, чийого визнання ми так прагнемо, не такі вже й круті насправді. Їх теж відволікають від важливого різні несуттєві речі. Ми це відчуваємо і все ж боїмося зізнатися в цьому собі. Тут знову проситься цитата з «Бійцівського клубу»: «Ми купуємо непотрібні нам речі, щоб вразити неприємних нам людей».

Хіба це не смішно? І хіба філософія не зможе дати вам внутрішню впевненість, щоб більше не робити цих недоладних речей?
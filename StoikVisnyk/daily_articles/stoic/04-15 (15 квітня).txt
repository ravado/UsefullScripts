<b>15 квітня </b>

<b>Сплачуйте податки</b>

<blockquote class="Цитата-1-й">Що б там не трапилось, нічого не сприймаю з насупленим, хмурним обличчям. Нема такого податку, який я сплачував би проти своєї волі. А все те, що вириває з наших грудей зойки, чого жахаємось, — не що інше, як податок за життя. Звільнитися від того податку, мій Луцілію, дарма сподіватися, дарма й прагнути.

Сенека, «Моральні листи до Луцілія», 96.2</blockquote>


Коли надходить час заповнити податкову декларацію, ви, мабуть, як і багато хто, скаржитеся, що державі доводиться віддавати добрий кусень доходу. Двадцять відсотків мого заробітку йде в руки цим людям? І на що вони їх витрачають?

По-перше, податки йдуть на оплату багатьох програм, існування яких ви сприймаєте як належне. По-друге, чому ви вважаєте себе таким уже особливим? Люди скаржилися на податки тисячі років, а тепер вони в могилі. Тому розслабтеся. По-третє, податки — не найгірша з усіх проблем. Принаймні це краще, ніж заробляти так мало, щоб не мати змоги віддавати частину державі, або жити в анархії й платити за кожну найочевиднішу послугу.

Але важливіше усвідомлювати, що податки на доходи не єдині збори, які ви сплачуєте впродовж життя. Це лише фінансове їхнє втілення. Усе, що ми робимо, передбачає додаткову плату. Чекання в аеропорту — податок на подорож. Плітки й чутки — податок на публічність. Незгоди й тимчасові розчарування — податок на стосунки, навіть найщасливіші. Крадіжки — податок на заможність і володіння речами, які хочуть мати інші люди. Стреси й проблеми — податок на успіх. Цей список можна продовжувати безкінечно.

Є багато різновидів податків у житті. Можете вважати їх несправедливими, до певного часу уникати — а можете просто заплатити й насолоджуватися плодами власної праці, які лишаються вам.
<b>2 січня</b>

<b>Навчання — це свобода</b>

<blockquote class="Цитата-1-й">Який же плід цих учень? Тільки найкращий і найдобірніший урожай справді освічених людей: спокій, безстрашність і свобода. Не вірмо натовпу, який каже, що тільки вільні можуть учитися; вірмо філософам, які кажуть, що тільки ті, хто вчаться, — вільні.

Епіктет, «Бесіди», 2.1.21–23а</blockquote>


Чому ви взяли читати цю книжку? Чому берете до рук будь-яке видання? Не для того, щоб справляти враження розумної людини, згаяти час у літаку або почути те, що вам хочеться. Для цього є багато простіших варіантів, ніж читання.

Ні, ви взяли цю книжку, бо навчаєтеся жити, бо хочете мати більше свободи, менше страху й мир у душі. Навчання — читання і роздуми над мудрістю видатних умів — не самоціль. Воно має вищу мету.

Пам’ятайте про це в дні, коли вам захочеться розслабитися, коли замість узяти філософську книжку ваша рука потягнеться до пульта від телевізора або почне відчиняти холодильник у пошуках чогось смачненького. Знання — особливо знання себе — це свобода.
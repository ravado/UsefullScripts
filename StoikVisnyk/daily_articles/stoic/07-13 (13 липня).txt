<b>13 липня</b>

<b>Лідер веде за собою</b>

<blockquote class="Цитата-1-й">Один, коли зробить яку послугу іншому, готовий вписувати це на свій рахунок як зроблену ласку. Інший не робить цього, та все-таки гадає собі, що цей чоловік є його боржником і знає, що він зробив. Третій до певної міри не знає навіть, що він зробив, а подібний до винної лози, що видала виноград та не шукає нічого більше потім, як видала відповідний овоч. Як кінь, коли біжить; пес, коли висліджує дичину; бджола, коли виробляє мед, — так і чоловік, що зробив добре діло, не кличе інших, щоб прийшли та подивилися, але переходить до іншого діла, як винна лоза видає далі наполегливо виноград.

Марк Аврелій, «Роздумування», 5.6</blockquote>


Чи бувало коли-небудь таке, щоб хтось використав вашу ідею як власну? Чи помічали ви колись, як молодший брат або сестра копіюють вашу поведінку, стиль одягу, слухають «вашу» музику? Бувало, що ви переїжджали до іншого району, а за вами переїжджали кілька хіпстерів? Молоді й недосвідчені люди можуть через це дратуватися: «Годі копіювати мене! Я був перший!».

Подорослішавши, ми починаємо сприймати все інакше. Ми розуміємо, що так світові служать лідери — роблять перший крок, допомагають тим, хто йде за ними. Наш обов’язок — теж так робити в різних ситуаціях. Якщо ми хочемо бути лідерами, то мусимо розуміти, що з лідерством у парі йде така невдячна робота. Ми маємо виконувати її, бо це і є робота лідера. Не для власної слави, не для вдячності, не для визнання. Це наш обов’язок.
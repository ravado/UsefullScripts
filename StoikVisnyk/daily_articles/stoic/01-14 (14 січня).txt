<b>14 січня</b>

<b>Звільніться від пут, що зв’язують ваш розум</b>

<blockquote class="Цитата-1-й">Зрозумій нарешті, що маєш у собі щось краще та більш божеське, ніж речі, які викликають у тобі пристрасті та ворушать тобою, як маріонеткою. Що знаходиться в цій хвилині у твоєму розумі? Чи це страх, підозріння, бажання, чи що-небудь у цьому роді?

Марк Аврелій, «Роздумування», 12.19</blockquote>


Подумайте лишень, яка йде боротьба інтересів за те, щоб хоч на секунду привернути вашу увагу й зазирнути у ваш гаманець. Науковці досліджують, вигляд якої їжі змусить вас відчути голод. Інженери з Кремнієвої долини розробляють такі додатки, які затягуватимуть вас незгірше за азартні ігри. Медіа вигадують історії, які змусять вас розлютитися.

І це тільки незначна кількість спокус і сил, які атакують нас, відволікаючи від справді важливих речей. На щастя, Маркові Аврелію не довелося побачити цих неприємних проявів нашої сучасної культури. Але й він мав справу з багатьма прикрими речами: плітками, нескінченною потребою тяжко працювати, страхом, підозріливістю, хіттю. Ці внутрішні та зовнішні сили діють на кожну без винятку людину, і згодом вони тільки стають сильнішими.

Філософія стоїцизму вчить бути уважнішими й не дозволяти спокусам керувати нами. У книжці «Воля до смислу» Віктор Франкл писав: «Людину штовхають спокуси, але ведуть цінності». Саме цінності й усвідомлене ставлення до себе не дають нам перетворитися на маріонеток. Звісно, щоб розвивати в собі ці якості, потрібно докладати зусиль, але хіба вони не варті того, щоб позбутися ниток, за які вас може смикнути хто завгодно?
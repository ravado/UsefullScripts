<b>19 лютого</b>

<b>Бенкет життя</b>

<blockquote class="Цитата-1-й">Пам’ятай, що ти повинен поводитися, як на бенкеті. Піднесли щось до тебе? Простягни руку і візьми помірковану пайку. Проходить воно мимо тебе? Не спиняй його. Не прийшло ще? Не прагни його пожадливо, а чекай, доки воно не дійде до тебе. Так само поступай відносно дітей, жінки, становища, багатства; і раніше чи пізніше ти будеш гідний бенкетувати з богами.

Епіктет, «Енхейридіон», 15</blockquote>


Якщо вам чогось дуже захочеться, згадайте Епіктетову метафору: життя — це бенкет. Коли будете в захваті від чогось і готові на все, щоб тільки отримати бажане (кинутися на інший кінець стола й видерти смачну страву мало не в когось із рота), просто нагадайте собі: це робити нечемно й не потрібно. Терпляче почекайте своєї черги.

Цю метафору можна інтерпретувати й по-іншому. Наприклад, радіти, що нас запросили на таке чудове свято (бути вдячним). Або відчути повною мірою смак страв, які нам уже піднесли (насолоджуватися теперішнім моментом). Не набивати пузо їжею й питвом аж до нудоти — це нікому ще не пішло на користь, а надто здоров’ю (зрештою, зажерливість — смертний гріх). А коли бенкет закінчиться, нечемно буде не допомогти хазяїнові прибрати зі столу й помити посуд (бути безкорисливим). Нарешті, іншого разу — ваша черга скликати гостей і пригощати їх найкращими наїдками (благодійність).

Смачної вечері!
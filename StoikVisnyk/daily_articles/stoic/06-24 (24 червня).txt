<b>24 червня</b>

<b>Освічені люди не сварливі</b>

<blockquote class="Цитата-1-й">Гарна й добра людина не свариться ні з ким і в міру сил не дає сваритися іншим... ось для чого ми здобуваємо освіту: щоб зрозуміти, що наша справа, а що ні. Якщо людина тримається так, то в її житті не буде місця сварці.

Епіктет, «Бесіди», 4.5.1; 7b–8a</blockquote>


Напевно, усі знають історію про те, як Сократ ходив Афінами, вишукуючи людей, що найбільше не хотіли з ним погоджуватися, і вступав із ними в довгі дискусії. Із записаних текстів цих дискусій видно, як Сократові співрозмовці дратувалися й гнівалися на нескінченний потік його питань. Урешті-решт афіняни так розсердилися, що навіть засудили філософа до страти.

Але сам Сократ, здається, ніколи не сердився. Навіть говорячи про життя і смерть, він залишався спокійним. Філософ значно більше хотів почути, що скаже йому інша людина, аніж прагнув, щоб чули його. І тим більше не ставив собі за мету перемогти в суперечці (а це саме те, чого дуже хочемо всі ми).

Наступного разу, коли почуєте політичні дебати або звичайну суперечку, запитайте себе: «Чи є причина через це сперечатися? Чи допоможе суперечка вирішити якісь питання?». Чи буде освічена й мудра людина сварливою, такою, як часом буваєте ви? Чи вона радше глибоко вдихне, розслабиться й протистоятиме спокусі вступити в конфлікт? Подумайте, що зробили б ви в такій ситуації. І наскільки краще почувалися б, якби вам удалося подолати звичку боротися за кожну дрібничку аж до того, щоб ваше було зверху.
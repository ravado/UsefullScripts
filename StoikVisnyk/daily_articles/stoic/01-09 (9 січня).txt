<b>9 січня</b>

<b>Що ми контролюємо, а що ні</b>

<blockquote class="Цитата-1-й">Є такі речі, що лежать у межах нашої сили, і такі, що лежать поза її межами. У межах нашої сили лежить погляд, мета, бажання, почуття відрази — одним словом, усі справи, що є нашими власними. Поза межами нашої сили лежить тіло, власність, репутація, становище — одним словом, усі справи, що по правді не є нашими власними. Речі, що лежать у межах нашої сили, є вільні, не підлягають обмеженням, ані перешкодам; а речі, що лежать поза межами нашої сили, є слабі, залежні, обмежені, чужі.

Епіктет, «Енхейридіон», 1.1–2 </blockquote>


Сьогодні ви не зможете контролювати зовнішні події. Це вас лякає? Так, трохи, але втішно усвідомлювати, що ми здатні контролювати нашу думку про ці події. Нам вирішувати, чи вони хороші, чи погані, чи справедливі, чи ні. Ви не контролюєте ситуацію, але владні над своїми судженнями про неї.

Бачите, як це відбувається? Усе, що поза межами нашої влади — зовнішній світ, інші люди, удача, карма, будь-що, — частково ми контролювати можемо, бо лише від нас залежить сприйняття цього всього. Так у наших руках опиняється велика відповідальність і сила.

Якщо ми чесно визначимо, що лежить у межах нашого контролю, то ясно зрозуміємо: усе, що нам належить — це наш розум. Пам’ятайте: сьогодні, коли ви намагаєтеся завоювати світ, краще й правильніше буде підкорити себе.
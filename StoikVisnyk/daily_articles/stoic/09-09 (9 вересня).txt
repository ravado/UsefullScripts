<b>9 вересня</b>

<b>Нема чого боятися, крім самого страху</b>

<blockquote class="Цитата-1-й">Одне слово, якщо боятись усього, що може статися, то наше життя втрачає свій сенс, а нещастя — свої межі.

Сенека, «Моральні листи до Луцілія», 13.12b</blockquote>


На початку Великої депресії до присяги привели нового президента США — Франкліна Рузвельта. За тогочасним законодавством він не мав права приступити до своїх обов’язків аж до березня, а це означало, що країна кілька місяців залишалася без сильного керівника. А тим часом суспільством заволоділи панічні настрої, банки один за одним ставали банкрутами, люди були налякані.

Багато сучасних американців знають цю фразу з промови Рузвельта: «Нема чого боятися, крім самого страху». Пропонуємо прочитати її в контексті цілого речення, адже в ньому йдеться про різні труднощі, які нам доводиться переживати:

<blockquote class="Цитата-1-й ParaOverride-38">
Дозвольте мені висловити тверде переконання: єдине, чого нам варто боятися, — це самого страху. Безіменного, бездумного, невиправданого жаху, який паралізує нас і не дає зробити зусилля, щоб перетворити поразку на перевагу.
</blockquote>

Стоїки знали, що страху треба боятися, бо він приносить страждання. Речі, яких боїмося, бліднуть у порівнянні зі шкодою, яку ми завдаємо собі й іншим, коли необдумано прагнемо втекти від можливих нещасть. Економічний занепад — це погано. Паніка — ще гірше. У складній ситуації ми не допоможемо собі страхом — тільки нашкодимо. Тож маємо протистояти страху й не давати йому розвинутися, якщо хочемо змінити ситуацію на краще.
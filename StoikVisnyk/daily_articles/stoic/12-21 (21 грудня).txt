<b>21 грудня</b>

<b>Що ви покажете своїй сивині?</b>

<blockquote class="Цитата-1-й">Тож не знайдеш чогось бридкішого, аніж обтяжений літами старець, у якого, окрім того довголіття, немає іншого доказу, що він довго прожив на світі.

Сенека, «Про спокій душі», 3.8b</blockquote>


Скільки ви вже прожили на цій землі? Кількість ваших років помножте на 365, а потім на 24. Отже, скільки годин ви прожили? І які плоди вашого життя?

Багато хто відповість: їх недостатньо. Ми мали так багато годин, що сприймали їх як належне. І в результаті нашого життя на цій планеті можемо пригадати хіба десятки годин перед екраном, кілька років в офісі, в’язку порожніх книжечок, які ми вже й не певні, що читали, та ще коробку іграшок на горищі. Ми нагадуємо персонажа роману Реймонда Чандлера «Довге прощання», який казав: «Здебільшого я просто гаю час. І він помирає в муках».

Одного дня відлік нашого часу піде на години. І тоді було б гарно сказати: «Я використав своє життя на повну». І щоб не про досягнення, не про гроші чи статус ішлося нам у ту мить (ви ж знаєте, що про все це думали стоїки), а про мудрість, розуміння й справжній розвиток тих важливих речей, які цінує все людство.

От якби ви могли сказати, що взяли все від того часу, який вам було дано. Якби й справді могли підтвердити: «Я прожив [уставити цифру] років. І не просто проіснував, а прожив у повноті».
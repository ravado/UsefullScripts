<b>30 січня</b>

<b>Ви не мусите знати всі найгарячіші новини</b>

<blockquote class="Цитата-1-й">Якщо прагнеш удосконалити себе, будь удоволений, що тебе вважають глупим і тупим щодо зовнішніх речей. Не бажай ніколи видаватися мудрецем. А якби іншим здавалося, що ти є чимось, то не довіряй собі.

Епіктет, «Енхейридіон», 13а</blockquote>


Найбільш вражаюча фраза, яку можна почути від людини в наш суперінформаційний 24/7 медіачас, звучить так: «Я не знаю». Або більш провокативно: «Я не цікавлюся». Суспільство, здається, майже поголовно вирішило, що кожен мусить знати все про найменшу поточну подію, переглянути розрекламований телесеріал, фанатично стежити за новинами й здаватися всім навколо всебічно поінформованою особою, експертом із будь-яких питань.

Але де докази, що це так уже необхідно? Хіба над нами стоять поліцейські з нагайками й стежать, щоб ми дивилися всі новини? Чи вам просто ніяково мовчки сидіти в гостях, поки всі обговорюють глобальні тенденції? Звісно, ви маєте обов’язок перед своєю країною й власною родиною знати про найголовніші події, що можуть безпосередньо вплинути на них. Але це й усе, нічого більше.

Наскільки більше у вас було б часу, сил і незасміченого розуму, якби ви значно урізали споживання медіапродукції? Наскільки ви були б спокійніші, уважніші до людей поруч, якби вас не хвилював і не сердив кожен скандал, неймовірна історія чи потенційна криза, більшість із яких, до речі, так і не розгорається?
<b>1 червня</b>

<b>Завжди пам’ятайте про принцип «діяти від протилежного»</b>

<blockquote class="Цитата-1-й">А речам, що властиві для розуміння, ніяка людина не може станути на перешкоді, бо ні вогонь, ні залізо, ні тиран, ні образа ніяким чином не торкаються його.

Марк Аврелій, «Роздумування», 8.41</blockquote>


Перешкоди — частина нашого життя: щось завжди трапляється, стає нам на дорозі, щось іде не так. Але ніщо не може завадити розуму стоїка, якщо той міркує в правильному напрямку. Адже в будь-якій ситуації він здатен застосувати принцип дії від протилежного.

Що це таке? Це «запасний варіант», що завжди до ваших послуг. Якщо вас зрадив друг, то «дія від протилежного» буде така: винести урок із того, що сталося, і навчитися прощати помилку тієї людини. Коли вас кинули в тюрму, то «дією від протилежного» буде не зламатися, а стати допомогою для інших в’язнів. Якщо ваша робота пропала через технічні проблеми, ви можете почати все наново й виконати її навіть краще. Наш рух уперед щось може спинити чи сповільнити, але напрям думки завжди можна змінити й спрямувати по-новому.

Для цього варто не забувати, як зазвичай усе відбувається (закон Мерфі каже: «Коли щось погане може трапитися, воно станеться»). Тому про «дію від протилежного» варто пам’ятати завжди: вона в будь-яку мить може знадобитися. І використати її нам нічого не завадить.
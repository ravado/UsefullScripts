<b>27 липня</b>

<b>у когось є краще?</b>

<blockquote class="Цитата-1-й">Якщо в людському житті знайдеш щось краще, як справедливість, правда, поміркованість, мужність — словом щось краще, як задоволення власного ума в речах, що їх він уможливлює тобі робити згідно зі здоровим глуздом і в обставинах, призначених тобі без твого власного вибору; коли, кажу, ти знайдеш щось краще, як це, то звернися до нього цілою своєю душею та втішайся, що те, що ти знайшов, є найкраще.

Марк Аврелій, «Роздумування», 3.6.1</blockquote>


Усі ми колись прагнули речей, які здавалися нам важливими. У якийсь момент думали, що гроші здатні поліпшити нам життя. Що ми станемо щасливі, коли досягнемо успіху. Що кохання неймовірної красуні (чи красеня) зігріє нам душу. І що виявляється, коли зрештою ми досягаємо того, чого прагли? Ні, усі ці речі не втрачають своєї цінності, подумати так може тільки той, хто ніколи їх не мав. Просто виявляється, що для повноти життя їх недостатньо.

Гроші приносять із собою проблеми. Видершись на вершину гори, ми починаємо бачити ще одну, вищу вершину. Любові теж ніколи не буває достатньо.

Є щось набагато краще: справжня чеснота. Вона є нагородою сама по собі. Чеснота — це єдине добро, яке дає нам більше, ніж ми очікували. Вона не має ступенів і градацій. Вона або є, або її нема. Тому чеснота — справедливість, чесність, дисципліна, сміливість — єдине, чого потрібно прагнути.
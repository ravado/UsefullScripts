<b>18 квітня</b>

<b>Не обов’язково мати власну думку про все на світі</b>

<blockquote class="Цитата-1-й">Що таке невдача? Тільки думка. Що таке конфлікт, суперечка, звинувачення, неповага, легковажність? Це все думки, ба більше, думки, які прийшли до нас поза нашим свідомим вибором, показані так, наче це щось хороше або погане. Хай людина думає тільки про те, що сама може обирати, і я стверджую, що така людина матиме душевний спокій, хай би що відбувалося навколо неї.

Епіктет, «Бесіди», 3.3.18b–19</blockquote>


Думки. Кожен має власний погляд на щось.

Проаналізуйте, про що ви вже сформували власну думку. Чи сприятлива сьогодні погода? Що мають на увазі консерватори й ліберали? Чи грубим було зауваження такого-то? Чи успішна ви людина? І ще дуже багато про що. Ми весь час оглядаємо світ і накладаємо на нього своє сприйняття. А воно часто формується під впливом якоїсь догми (релігійної чи культурної), надмірної самовпевненості, іноді — незнання.

Не дивно, що ми так часто сердимося й розчаровуємося! А що як просто відкинути всі власні оцінки? Спробуйте виполоти (έκκόπτω) їх зі свого життя. Тоді події просто відбуватимуться. Не погані й не хороші, не забарвлені нашими думками чи судженнями, а просто такі, як є.
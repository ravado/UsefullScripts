<b>3 лютого</b>

<b>Джерело наших тривог</b>

<blockquote class="Цитата-1-й">Коли я бачу тривожну людину, то запитую себе: чого вона хоче? Бо якби людина не хотіла того, чого не контролює, то хіба б мучила її тривога?

Епіктет, «Бесіди», 2.13.1</blockquote>


Тривожний батько, який хвилюється за своїх дітей. Чого він прагне? Світу, що завжди буде безпечним. Істерична мандрівниця. Чого хоче вона? Щоб не зіпсувалася погода й не було заторів, аби добратися до аеропорту вчасно. Знервований інвестор бажає, щоб ситуація на ринку склалася вдало й інвестиції принесли прибуток.

У всіх цих сценаріях є дещо спільне. Як сказав Епіктет, це бажання того, що лежить за межами нашого контролю. Тривога, істерика, нервове кусання нігтів — у кожний із цих болючих і важких моментів ми постаємо в усій своїй слабкості. Поглядаємо на годинник, лаємо секундну стрілку, яка вбивчо повільно повзе, кидаємо заздрісні погляди на паралельну чергу до сусіднього паспорт-контролю в аеропорту, зводимо очі до неба, так ніби всі ми дружно стали служителями культу богів долі, які дадуть нам те, чого бажаємо, тільки в обмін на наш спокій.

Сьогодні, коли відчуєте, як тривога заповзає вам у серце, запитайте себе: «Чому мені зводить живіт від хвилювання? Хто контролює ситуацію — я чи моя тривога?». І найважливіше: «Чи йде мені на користь цей неспокій?».
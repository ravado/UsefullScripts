<b>25 лютого</b>

<b>Дим, попіл і казка</b>

<blockquote class="Цитата-1-й">Постійно пригадуй собі тих, що скаржилися на що-небудь; тих, що привертали до себе дуже увагу надзвичайним розголосом, нещастям, ворожнечею чи чим-небудь у цьому роді. Потім подумай: де вони всі тепер? Дим, попіл і казка...

Марк Аврелій, «Роздумування», 12.27</blockquote>


Марк Аврелій не раз писав, що імператорів, які були до нього, майже не пам’ятали вже за кілька років після закінчення їхнього правління. Для володаря-філософа це було нагадування: хай би скільки він завоював, хай би як нав’язував свою волю світові — це все одно схоже на будування замку з піску. Вітри часу знесуть його дуже швидко.

Те саме відбувається з людьми, які далеко заходять у своїй ненависті, злості, захопленні чимось або перфекціонізмі. Марк Аврелій любив повторювати, що Александра Македонського, одного з найбільш пристрасних і амбітних людей усіх часів і народів, було поховано в тій самій землі, що й погонича його мула. Зрештою, усі ми колись помремо й невдовзі будемо забуті. Тож маємо насолоджуватися тим коротким часом, який маємо на землі, і не ставати рабами емоцій, що роблять нас сумними й нещасними.
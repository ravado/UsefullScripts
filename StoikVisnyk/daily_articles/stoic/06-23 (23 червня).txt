<b>23 червня</b>

<b>Обхідна дорога</b>

<blockquote class="Цитата-1-й">Усі речі, що до них бажаєш дійти обхідною дорогою, ти можеш мати зараз, якщо не відмовляєш собі їх.

Марк Аврелій, «Роздумування», 12.1</blockquote>


Запитайте в людей, над чим вони зараз працюють, і ви отримаєте відповідь (найчастіше): «Намагаюся стати [додайте професію]». Або вам розкажуть, як хтось хоче увійти до складу якогось комітету чи обійняти керівну посаду, стати мільйонером, отримати визнання чи славу — щось таке. Якщо ж ви поставите ще кілька питань на зразок «Чому ви це робите?» або «Як думаєте, що буде, коли ви досягнете мети?», то побачите, що люди прагнуть свободи, щастя й хочуть, щоб їх поважали колеги.

Стоїк дивиться на це все й хитає головою, спостерігаючи, скільки зусиль ми вкладаємо в речі, які насправді так легко отримати. Це схоже на багаторічне будування машини для здійснення бажань, коли можна просто піти в найближчий магазин і купити все, що вам хочеться. Це схоже на пошуки окулярів від сонця, які весь цей час були у вас на голові.

Свобода? Це легко. Вона у вашому виборі.

Щастя? Це легко. Воно у вашому виборі.

Повага від колег? Теж у вашому виборі.

І все це у вас під носом. Немає чого йти довгою дорогою, щоб туди дістатися.
<b>26 лютого</b>

<b>Кожному — своє </b>

<blockquote class="Цитата-1-й">Робить тобі інший несправедливість? Нехай він дбає про те. Він має свою власну вдачу, свою власну енергію. Я маю те, чого бажає природа світу, щоб я мав; і роблю те, чого вимагає моя вдача, щоб я робив.

Марк Аврелій, «Роздумування», 5.25</blockquote>


Авраам Лінкольн, бувало, сильно гнівався на підлеглих, на своїх генералів або навіть друзів. І замість того щоб прямо сказати цій людині все, що він про неї думає, Лінкольн писав довгого листа, у якому детально змальовував власне невдоволення й висловлював усі свої думки. А потім ретельно складав папір і ховав у шухляду, щоб ніколи не надіслати. Чимало з цих листів збереглися випадково.

Лінкольн, як і римський імператор, знав, що образитися у відповідь дуже легко. І надзвичайно спокусливо висловити людині в очі все, що ти про неї думаєш. Але після цього майже завжди з’являється жаль. Інакше кажучи, людина воліла б не надсилати того листа. Пригадайте, коли ви востаннє злітали з котушок. Чим усе закінчилося? Чи залишилися ви у виграші?
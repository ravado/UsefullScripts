<b>28 грудня</b>

<b>Пам’ять про нас </b>

<blockquote class="Цитата-1-й">Усе існує тільки один день: і те, що пригадує, і те, що пригадуване.

Марк Аврелій, «Роздумування», 4.35</blockquote>


Коли будете в Нью-Йорку, пройдіть П’ятою авеню до красивої будівлі міської бібліотеки, біля якої сидять кам’яні леви. Піднімаючись сходами, ви побачите цитати видатних письменників усіх часів, вигравіювані золотом. Серед них буде ця, з Марка Аврелія: «Усе існує тільки один день: і те, що пригадує, і те, що пригадуване».

Будинок бібліотеки було спроектовано на фірмі Carrère & Hastings. У ньому зібрано колекції видатних просвітителів і філантропів — Семюела Тілдена, Джона Астора, Джеймса Ленокса — і їхні імена увічнено в камені. На відкриття бібліотеки 1911 року приїхали президент Вільям Тафт, губернатор Джон Дікс, мер Нью-Йорка Вільям Ґейнор. Меморіальні таблички на згадку про цих людей проектував видатний Ґреґ Лефевр.

Але слова Марка Аврелія змушують нас задуматися: які з названих імен ми чули хоч раз у житті? Люди, які доклалися до побудови бібліотеки, були свого часу одними з найславетніших у світі, до того ж неймовірно багатими, кожен із них був майстром своєї гідної справи. Ба навіть імена авторів цитат над сходами сучасній людині часто не відомі. Усі ці письменники давно померли, і ті, хто їх іще пам’ятав, — теж.

Усі ми, зокрема й Марк Аврелій, про якого й гадки не мають тисячі поколінь нащадків, існуватимемо тільки один день, якщо не менше.
<b>9 липня</b>

<b>Цар-філософ</b>

<blockquote class="Цитата-1-й">Бо я вважаю, що гарний цар — за природою своєї діяльності й за необхідністю філософ. А філософ — це за природою своєю людина царствена.

Гай Музоній Руф, «Лекції», 8.33.32–34</blockquote>


Ізраїльський генерал Герцль Галеві вважає, що в його професійному житті керівника та воїна філософія відіграє надзвичайно важливу роль. Він говорить: «Мені казали, що керування справами — це сфера практичного, а філософія — то духовне. Але згодом я зрозумів, що все навпаки: використовую філософію дуже практично». На війні керівникам доводиться ухвалювати дуже багато рішень з етичної сфери. Для цього потрібно мати пріоритети, збалансований і ясний розум. А їх нам дає філософія.

Платон розумів це, коли вигадував утопію, якою керує цар-філософ. У своїй «Державі» він писав: «Або філософи мають бути царями, або ті, кого нині називають царями, мають серйозно засвоїти філософію». Марк Аврелій був таким царем-філософом, буквально.

Як це стосується вас? Нині царів значно менше, але всі ми так чи інакше — лідери: у сім’ях, у командах, на роботі, перед публікою, серед друзів та навіть самі для себе. І коли вивчаємо філософію, то розвиваємо здоровий глузд і розуміння етики, щоб добре виконувати свою роботу. Не можна взяти й просачкувати — багато людей очікують від нас, що ми зробимо все правильно.
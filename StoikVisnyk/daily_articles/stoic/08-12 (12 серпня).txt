<b>12 серпня</b>

<b>Хай ці слова стануть для вас як власні </b>

<blockquote class="Цитата-1-й">...про це вже говорив Платон, говорив Зенон, говорив Хрісіпп і Посідоній, говорив незчисленний загін наших і їм подібних. Але скажу тобі, у який спосіб вони могли б довести, що все це — їхнє: хай чинять, як говорять.

Сенека, «Моральні листи до Луцілія», 108.35</blockquote>


Сучасні дослідники критикують стоїцизм зокрема за те, що в писаннях цих філософів дуже багато повторів. Наприклад, праці Марка Аврелія було визнано неоригінальними, тому що в них висловлено ті самі думки, що й у перших авторів-стоїків. Але критики не розуміють найголовнішого.

Сенека, який жив раніше за Марка Аврелія, дуже добре розумів, що в різних філософів багато запозичень і збігів у поглядах. Просто тогочасні мислителі не дуже переймалися своїм авторством, а радше тим, чи слушні їхні думки. А ще важливіше для них було не те, що сказано, а те, що зроблено.

У наші часи це також найважливіше. Можете взяти всі слова всіх найвидатніших філософів і використати їх на власний розсуд (вони померли, тому не будуть проти). Не вагайтеся висмикувати слова з контексту, підправляти й покращувати на власний смак. Пристосовуйте їх до реального світу. Щоб довести, що ви справді розумієте, про що говорите й пишете, що по-справжньому оригінальні, — утілюйте філософські ідеї в життя. Висловлюйте їх учинками.
<b>1 січня</b>

<b>Контроль і вибір</b>

<blockquote class="Цитата-1-й">Головне завдання в житті таке: визначити й розмежувати речі так, щоб я міг сам собі чітко сказати, що є зовнішнє й мені непідконтрольне, а що — мій вибір, який я контролюю. Де в такому випадку шукати мені добро і зло? Не в зовнішньому, неконтрольованому, а в собі, у моєму власному виборі...

Епіктет, «Бесіди», 2.5.4–5</blockquote>


Найважливіша практика у філософії стоїцизму — навчитися розрізняти те, що ми можемо змінити, і те, чого змінити не в силах. Якщо відправлення літака відкладено через погодні умови, то хай скільки ми кричали б на представника авіакомпанії, це не зупинить шторм. Хай би як сильно хотіли, ви не станете вищим або нижчим, не народитеся в іншій країні. Хай би як ви старалися, усе одно не зможете змусити когось полюбити вас. І найголовніше: час, витрачений на потуги вплинути на ці непорушні об’єкти, — це час, який ви не приділили речам, які справді можете змінити.

На практиках із духовного відновлення часто проказують таку молитву про спокій: «Боже, дай мені смирення прийняти речі, які я не можу змінити, відвагу змінити те, що можу, і мудрість відрізнити одне від іншого». Жертви дитячого насильства не можуть змінити події свого минулого. Ми не можемо скасувати власний вибір, який зробили колись, виправити завдану комусь кривду. Але можемо змінити майбутнє, бо контролюємо нинішній момент. Епіктет сказав: «Людина може контролювати вибір, який їй належить зробити зараз».

Це актуально для кожного з нас. Нам треба зосередитися й визначити, що сьогодні можемо контролювати, а що — ні. Тоді ми станемо щасливішими, а до того ж матимемо відчутну перевагу перед людьми, які ніяк не здатні усвідомити: вони махають кулаками в безсумнівно програшній бійці.
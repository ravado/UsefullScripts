<b>9 березня</b>

<b>Оберіть правильне середовище</b>

<blockquote class="Цитата-1-й">А більше за все дбай про от що: щоб не прив’язуватися надто до своїх колишніх знайомих і друзів, щоб вони не опустили тебе до свого рівня. Якщо не пильнуватимеш цього, то будеш зруйнований... Ти маєш обрати: чи тебе любитимуть ці друзі, й ти залишишся тією самою людиною, чи ставатимеш кращим — коштом друзів... Якщо ти намагатимешся мати обидва, то ні розвиватимешся, ні збережеш те, що мав.

Епіктет, «Бесіди», 4.2.1; 4–5
</blockquote>

<blockquote class="Цитата-1-й">Від добрих людей ти навчишся доброму, але якщо спізнаєшся з лихими, то зруйнуєш ту душу, яку мав.

Гай Музоній Руф цитує Теогніда Мегарського, «Лекції», 11.53.21–22
</blockquote>


У США люблять цитувати висловлювання знаменитого мотиваційного спікера, підприємця Джима Рона: «Ви є середнім арифметичним тих п’яти людей, із якими проводите найбільше часу». А ще один успішний менеджер і автор Джеймс Алтачер радив молодим підприємцям і письменникам знайти для себе середовище — групу колег, які надихатимуть на успіхи й звершення. Можливо, колись батько, помітивши вас серед «проблемних» підлітків, попереджував: «Пам’ятай, ти стаєш схожим на тих, із ким спілкуєшся». Гете сформулював цей принцип ще краще: «Скажи мені, хто твій друг, і я скажу, хто ти».

Нам треба дуже ретельно стежити за тим, кого впускаємо у власне життя. Не бути снобом і недоторкою, але тягнутися до тих, хто намагається зробити життя кращим. Запитайте себе про людей, яких зустрічаєте і з якими спілкуєтеся: «Чи стаю я кращим завдяки їм? Чи надихають вони мене йти вперед і бути відповідальним? Чи тягнуть униз до свого рівня?». І зважаючи на все це, поставте собі найважливіше питання: «Варто мені більше чи менше спілкуватися з цими людьми?».

Знаменитий вислів Гете має продовження: «Якщо я знатиму, на що ти витрачаєш час, я скажу, що з тебе вийде».
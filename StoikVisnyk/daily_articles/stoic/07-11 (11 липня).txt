<b>11 липня</b>

<b>Станьте самі собі стартапом </b>

<blockquote class="Цитата-1-й">Але що каже Сократ? «Так як хтось докладає зусиль до розвитку свого господарства, а хтось плекає коня, я докладаю всіх зусиль, аби щодня покращувати самого себе».

Епіктет, «Бесіди», 3.5.14</blockquote>


Зараз модно відкривати власний бізнес, ставати підприємцем. Без сумніву, організувати бізнес — дуже цікава й вдячна справа, тому люди покладають на це життя, без кінця працюють і без страху ризикують.

Але хіба не варто нам вкладати в себе стільки ж зусиль, скільки вкладаємо в бізнес-проект?

Як і зі стартапом, усе починається з ідеї: виношуємо її, виводимо на світ, повільно розвиваємо, а згодом долучаємо до роботи партнерів, працівників, клієнтів, інвесторів — і отримуємо прибуток. Хіба це дивно — ставитися до життя так, як ми ставимося до бізнесу? Що з цього насправді питання життя і смерті?
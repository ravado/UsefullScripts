<b>13 жовтня</b>

<b>Помста — це їжа, якої краще не куштувати</b>

<blockquote class="Цитата-1-й">Найкращий спосіб помсти — то не стати таким, як лиходії.

Марк Аврелій, «Роздумування», 6.6

Сенека, «Про злість», 3.27.2</blockquote>


<blockquote class="Цитата-1-й">
Набагато краще лікувати, аніж прагнути помсти за завдані рани. Мстивість забирає багато часу й завдає значно більше ран, ніж було спочатку. Злість завжди триває довше, ніж завдана шкода. Краще піти в протилежному напрямку. Хіба хтось намагається брикнути у відповідь осла чи вкусити собаку?

Сенека, «Про злість», 3.27.2
</blockquote>


Уявімо, що хтось поводився з вами грубо. Або що когось підвищили на роботі замість вас, бо він присвоїв ваші здобутки чи зробив іще щось нечесне. Відразу хочеться думати: «Немає правди в цьому світі» або «Колись і я так учиню». Ще частіше ми думаємо: «Я їм ще покажу». Але це найгірше, що можна зробити в цих ситуаціях.

Як писав і Марк Аврелій, і Сенека, правильна реакція — відсутність помсти взагалі. Якщо хтось повівся з вами грубо, а ви відповіли йому тим самим — це означає, що ви зробили не що інше, як довели своєму кривднику правомірність його дій. Якщо на нечесність інших ви теж відповідаєте нечесно, що відбувається? Правильно, ви доводите цій людині, що вона діяла правомірно: тепер і справді всі брешуть.

Спробуймо замість цього сьогодні бути вищими за речі, які розчаровують нас або ранять. Спробуймо бути прикладом, який самі хотіли б мати перед очима. Це жахливо — бути зрадником, егоїстом, мати потребу робити боляче іншим людям. А от жити доброчесно дуже приємно.
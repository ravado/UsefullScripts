<b>21 листопада</b>

<b>Досить однієї миті</b>

<blockquote class="Цитата-1-й">Добро не примножується за часом, і якщо людина проявляє мудрість хоча б на мить, то вона в цей час буде не менш щасливою, ніж той, хто завжди доброчесний і щасливий у своїй чесноті.

Хрисіпп, якого цитує Плутарх у праці «Моралії»: «Про загальні поняття. Проти стоїків», 1062</blockquote>


Здобути мудрість і щастя — це як виграти медаль на Олімпійських іграх. Завоювали ви її сто років тому чи десять хвилин тому, в одному змаганні чи в багатьох — усе одно це неймовірно круто. І навіть якщо хтось пізніше поб’є ваш рекорд або ви більше ніколи не виступите на змаганнях, усе одно ви будете власником медалі й знатимете, як воно — бути переможцем. Ніхто не зможе забрати цього у вас. І ніхто не зможе пережити це почуття гостріше.

Актор Еван Хендлер, який перехворів на лейкемію і вижив, а потім мав серйозну депресію, але зміг її подолати, розказав про своє рішення приймати антидепресанти. Він спеціально вживав їх дуже короткий період — тільки для того, щоб відчути нормальне людське щастя. І коли його відчув, то зрозумів, що зможе подолати депресію й повернутися до звичайної життєвої боротьби. На мить Еван побачив, яким є ідеал, і цього було досить.

Можливо, сьогодні — той день, коли ми осягнемо мудрість або щастя. Не намагайтеся вчепитися за цей момент і з усіх сил за нього триматися. Не у вашій владі втримати його. Насолодіться цією миттю, усвідомте її і запам’ятайте. Хвилина щастя дорівнює вічності.
<b>16 травня</b>

<b>Метод ланцюга</b>

<blockquote class="Цитата-1-й">Якщо не хочеш бути гарячковим, не підживлюй своїх звичок. Для початку намагайся зберігати спокій і рахувати дні, коли ти не гнівався. Колись я гнівався щодня, тепер — що два дні, що три, що чотири і так далі... Якщо дійдеш до 30 днів, подякуй богам! Бо звичка спочатку ослаблюється, а потім долається. Коли ти зможеш сказати: «Я не розлютився сьогодні, або вже два дні, або вже два чи три місяці, а на провокації реагував спокійно», — то побачиш, що і здоров’я твоє покращилося.

Епіктет, «Бесіди», 2.18.11b–14</blockquote>


Відомий актор Джеррі Сайнфелд колись радив молодому коміку Бредові Айзеку, як писати матеріал для виступів. Він казав: «Заведи календар і на той день, коли напишеш жарт, став позначку “Х”. Не помітиш, як почнеться ланцюгова реакція — і тоді твоїм завданням буде просто не переривати потік». Успіх приходитиме за інерцією. Варто тільки почати, а продовжувати буде легше.

Сайнфелд використав метод ланцюга, щоб плекати хорошу звичку, а Епіктет стверджував, що за його допомогою можна викорінити погану. Достатньо для початку вирішити утримуватися від лихого протягом одного дня. Лиш один день робити щось особливе: стримувати гнів, зосереджуватися, уникати прокрастинації. Потім зробити це саме наступного дня, і ще одного. Створити ланцюг, а далі намагатися не розірвати його. Не спиняти двигун.
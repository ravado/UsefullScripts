<b>30 липня</b>

<b>Радість для стоїка</b>

<blockquote class="Цитата-1-й">Справжня радість, повір мені, — поважна, сувора річ! А може, гадаєш, що хтось, такий собі безтурботний, з веселеньким, як то висловлюються оті розбещені базіки, обличчям, що хтось такий по-справжньому зневажає смерть, відчиняє двері для вбогості, тримає під вуздечкою жагу до насолод, учиться бути терпеливим до болю? Хто над усім цим ненастанно роздумує, той перебуває у великій радості, але ця радість — без легковажної усмішки. Хочу, щоб тобою оволоділа саме така радість. І в ній ніколи не знатимеш нестатку, щойно тобі стане відомим її джерело.

Сенека, «Моральні листи до Луцілія», 23.4</blockquote>


Ми дуже легковажно вживаємо слово «радість». «Які радісні новини!», «Як радісно, що вона приїхала», «Радісна нагода» тощо. Але в жодному зі згаданих випадків не йдеться про справжню радість, радше про приємність. А приємність — це щось поверхове.

Радість, за Сенекою, — це глибинне почуття. Це те, що ми відчуваємо в серці, і не обов’язково виявляємо усмішками чи сміхом. Тому коли кажуть, що стоїки депресивні, то демонструють цілковите нерозуміння суті їхнього вчення. Коли людина радіє від якоїсь приємності — що в цьому дивного і благородного?

Але чи можете ви бути повністю задоволені власним життям, чи можете сміливо стати лицем до лиця з усіма перешкодами, приготованими для вас долею? Чи здатні пережити нещастя й мужньо піти вперед? Чи зможете стати підтримкою й джерелом натхнення для людей навколо вас? Ось що таке радість для стоїка — радість, яка приходить тоді, коли він рухається до мети, досконалості й обов’язку. Це серйозна річ — значно серйозніша за усмішку чи бадьорий голос.
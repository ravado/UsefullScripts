<b>28 листопада</b>

<b>Не їхня вина, а ваша</b>

<blockquote class="Цитата-1-й">Коли хто помиляється, то повчи його приязно та покажи йому його помилку. А коли ти не спроможний того зробити, то гани себе або навіть не гани себе.

Марк Аврелій, «Роздумування», 10.4</blockquote>


Гарний учитель знає: якщо в учня щось не виходить, то це провина того, хто вчить. Наскільки більш толерантними й поблажливими були б ми, якби поширили це розуміння на всі сфери нашого життя! Усвідомлення, що коли друг ненадійний, можливо, це тому, що він не розуміє, у чому проблема, або ми не допомогли йому стати кращим. Якщо працівник недостатньо викладається на роботі, треба поговорити з ним і з’ясувати, якої підтримки йому бракує. Коли чиясь поведінка дратує вас, варто обговорити цю проблему або запитати себе: «Чому я так гостро сприймаю цю людину?».

А якщо й це не допоможе, спробуйте відпустити ситуацію. Можливо, це просто окремий випадок.
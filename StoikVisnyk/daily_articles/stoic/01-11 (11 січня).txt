<b>11 січня</b>

<b>Якщо ви прагнете розбалансованості</b>

<blockquote class="Цитата-1-й">Бо якщо людина буде обережною в межах власного свідомого вибору й у діях свідомого вибору, то отримає волю уникати; а якщо намагатиметься бути обережною поза межами вибору, щодо речей, яких не може контролювати, намагатиметься уникати того, що контролюють інші, то така людина буде схвильованою, розбалансованою, наляканою.

Епіктет, «Бесіди», 2.1.12</blockquote>


Коли ми уявляємо дзен-філософа, перед очима постає монах, який сидить при храмі серед зелених тихих вершин. Стоїки — цілковита антитеза цьому образові. Уявляючи стоїка, побачимо торговця на ринку, сенатора на форумі, відважну дружину, яка чекає свого чоловіка з битви, скульпторку, що працює в майстерні. І все ж образ стоїка сповнений внутрішнього миру.

Епіктет нагадує нам, що умиротворення і стабільність — результат нашого вибору й судження, а не оточення. Навіть якщо ви щосили намагатиметеся уникнути всіх речей, які порушують ваш спокій — інших людей, зовнішніх подій, стресу, — вам не вдасться цього зробити. Проблеми переслідуватимуть скрізь, хай би де ви ховалися. Але якщо уникатимете шкідливих і руйнівних суджень, що спричиняють ці проблеми, то матимете в душі спокій, хай би що відбувалося навколо вас.
<b>27 листопада</b>

<b>Вимкнути негатив і радіти</b>

<blockquote class="Цитата-1-й">Як легко відігнати та усунути кожне клопітне або невідповідне враження та негайно знайтися в повному спокої.

Марк Аврелій, «Роздумування», 5.2</blockquote>


Стоїкам пощастило: вони не страждали від такої навали інформації, яка затоплює нас сьогодні. У них не було соцмереж, газет і телебачення, щоб збурювати їхні емоції. Утім, навіть тоді людина, яка достатньо не опанувала себе, мала чимало нагод засмучуватися.

Стоїки налаштовували себе, зокрема, на те, щоб свідомо чогось не знати. Публій Сір писав у епіграмі: «Завжди остерігайся того, що тебе сердить». Тобто відвертай свій розум від речей, які провокують. Якщо суперечки про політику за сімейною вечерею доводять до бійки, то навіщо їх починати? Якщо вас дратує, яку життєву дорогу обирає брат або сестра, чому б вам не перестати лізти в чужі справи? І так далі.

Це зовсім не слабкість — обрізати всі кінці, які вас заводять. Навпаки, це ознака сильної волі. Спробуйте сказати: «Я знаю, що такі ситуації зазвичай провокують у мене таку реакцію. Тому зараз я від цього утримаюся». А потім додайте: «На майбутнє я теж намагатимусь уникати цих подразників».

І тоді ви матимете спокій.
<b>15 лютого</b>

<b>Усього лиш погані сни</b>

<blockquote class="Цитата-1-й">Поверни до здорових чуттів і прийди до себе. І коли ти збудився зі сну та зрозумів, що це були лиш сни, то тепер на яві дивися на ті речі, що навкруги тебе, так як ти дивився на сни.

Марк Аврелій, «Роздумування», 6.31</blockquote>


Письменник Реймонд Чандлер описав, здається, чи не кожного з нас, коли зізнавався в листі до свого видавця: «Я ніколи не оглядався назад, хоча пережив чимало неприємних моментів, коли зазирав у власне майбутнє». А Томас Джефферсон у листі до Джона Адамса жартував: «Скільки страждань завдали нам біди, яких так і не трапилося!». Та найкраще сформулював Сенека: «Немає нічого певнішого в наших страхах, аніж факт, що більшість із того, чого ми боїмося, так і не стається».

Стоїки вважали, що найчастіше наші страхи — це плід уяви, а не реальність. Коли ними перейматися, вони живі й реалістичні, але, як і сни, здаються смішними, якщо подивитися на все ясним поглядом. У снах ми не здатні зупинитися й запитати себе: «Хіба це не нісенітниця?». Навпаки, ми занурюємося в переживання з головою. Те саме відбувається з панікою, гнівом, страхом та з будь-яким іншим сильним почуттям.

Засмучуватися — це все одно що бачити сон наяву. Причина смутку не була реальна, а от ваша реакція — цілком. Так із неправдивого виникають справжні почуття. Тому вам зараз необхідно пробудитися замість занурюватися в нічний кошмар.
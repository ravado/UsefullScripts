<b>26 серпня</b>

<b>У пошуках уламків кораблетрощі</b>

<blockquote class="Цитата-1-й">Я побачив уламки свого судна ще перед тим, аніж ступив на нього. [...] завдяки тій подорожі я побачив, як ми пообростали всілякою зайвиною і як легко з власної волі могли б обійтись без багатьох речей, відсутності яких навіть не помічаємо, коли позбулися їх із необхідності. 

Сенека, «Моральні листи до Луцілія», 87.1</blockquote>


Зенон, якого вважають засновником школи стоїцизму, був купцем, перш ніж став філософом. По дорозі з Фінікії до Піреусу його корабель затонув разом з усім вантажем. Зенон опинився в Афінах. Там в одній із книжкових крамниць він познайомився з філософією Сократа, а пізніше — з поглядами афінського філософа на ім’я Кратес. Їхні ідеї кардинально змінили життя Зенона. Він поступово розвинув власні погляди у філософію стоїцизму. Біограф Діоген Лаерцій приписував Зенонові вислів: «Тепер, переживши кораблетрощу, я нарешті мандрую в правильному напрямку». З інших джерел цей вислів дійшов до нас у трохи зміненому вигляді: «Добре зробила ти, Фортуно, що так привела мене до філософії».

Стоїки знали, що казали, коли радили «діяти від протилежного»: тоді навіть найбільш нещасливі події можуть стати найщасливішими в нашому житті. На цій ідеї тримається вся філософія!
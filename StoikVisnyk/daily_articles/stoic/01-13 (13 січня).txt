<b>13 січня</b>

<b>Коло контролю</b>

<blockquote class="Цитата-1-й">Ми контролюємо власний свідомий вибір і всі дії, що залежать від цієї моральної волі. Поза межами нашого контролю перебуває тіло й усі його члени, матеріальна власність, батьки, брати і сестри, діти, наша країна — усе, з чим ми можемо співвідносити себе.

Епіктет, «Бесіди», 1.22.10</blockquote>


Ця теза така важлива, що її варто повторити: мудра людина розрізняє, що належить до кола її контролю, а що ні.

Легко запам’ятати, що ми контролювати можемо. Стоїки стверджували: тільки наш розум. Так-так, навіть власне тіло ми не здатні контролювати повністю. Зрештою, фізична хвороба чи нещасний випадок можуть спіткати людину будь-якої миті. Наприклад, ви можете поїхати за кордон і там потрапити до в’язниці.

Але це насправді чудова новина, адже тепер вам доведеться тривожитися про значно меншу кількість речей. Простота — це ясність. Поки всі навколо істерично носитимуться з кілометровими списками обов’язків у руках — переліком речей, за які вони насправді не можуть бути відповідальними, — у вас буде єдиний пункт. Тільки про одне ви маєте дбати: про свій вибір, свою волю, свій розум.

Пам’ятайте.
<b>30 жовтня</b>

<b>Хто отримає лев’ячу долю?</b>

<blockquote class="Цитата-1-й">І хіба не сором, що відкладаєш для себе лиш залишки життя, а для свого вдосконалення приберігаєш лише той час, що не годиться для чогось іншого?

Сенека, «Про короткочасність життя», 3.5b</blockquote>


В одному листі Сенека розказав історію про Александра Македонського. Коли полководець завойовував нові землі, деякі країни пропонували йому «обмін»: частину своїх територій віддавали у володіння Македонському, сподіваючись, що решти він не чіпатиме. На це Александр відповідав: він прийшов в Азію не для того, щоб приймати все, що йому дадуть, натомість східні царі мають прийняти все, що він їм залишить.

За Сенекою, ми так само маємо сприймати філософію у своєму житті. Вона не повинна задовольнятися тим часом і силами, які залишилися в нас від інших справ. Навпаки: ми маємо ощадливо виділяти той час, що залишився після вивчення філософії, іншим справам.

Якщо ми так прагнемо самовдосконалення, то чому приділяємо читанню лише кілька хвилин перед тим, як вимкнути світло й лягти спати? Чому вісім-десять годин посередині дня витрачаємо на роботу в офісі, на зустрічі й наради, але й хвилини не можемо виділити на роздуми над глобальними питаннями? Середньостатистичний американець десь знаходить двадцять вісім годин на тиждень на перегляд телевізійних програм, але запитайте в нього, чи має час вивчати філософію, і він відповість, що надто зайнятий.
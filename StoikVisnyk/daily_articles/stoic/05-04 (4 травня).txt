<b>4 травня</b>

<b>Що по-справжньому вражає?</b>

<blockquote class="Цитата-1-й">Наскільки краще, щоб тебе знали за твоїми гарними справами, ніж за екстравагантними вибриками? Наскільки цінніше вкладати не в камені й оздоби, а в людей?

Гай Музоній Руф, «Лекції», 19.91.26–28</blockquote>


Подумайте: що ви знаєте про життя багатих і знаменитих? Що один з них купив будинок за стільки-то мільйонів, а в іншого є домашній улюбленець — тигр або слон?

Такі самі чутки були дуже популярні серед жителів Стародавнього Риму. Одні громадяни прославилися тим, що вкладали тисячі в побудову декоративних ставків із золотими рибками. Інші — тим, що влаштовували оргії й пишні бенкети. Давньоримські поети Ювенал і Марціал багато писали про такі пікантні деталі.

Очевидно, завдяки шикарним покупкам багаті люди здобувають важливу для себе репутацію. Утім, насправді це просто порожній звук! Невже це так круто — витрачати, витрачати, витрачати? Хіба будь-хто не здатен робити такого?

Марк Аврелій без вагань продав деяке майно, що належало імперії, щоб сплатити воєнні борги. Якщо ж говорити про ближчі до нас часи, можна згадати Хосе Мухіку, колишнього президента Уругваю: він 90 % своєї зарплатні віддавав на благодійність, а сам їздив на автомобілі, якому було 25 років. Хто на таке здатен? То чиї вчинки вражають вас більше?
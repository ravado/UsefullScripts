<b>28 травня</b>

<b>Перш ніж діяти, зробіть дві речі</b>

<blockquote class="Цитата-1-й">Головна річ — не хвилюйся, бо всі речі є згідні з природою всесвіту. Незадовго тебе не стане і не буде тебе ніде, так само як Адріана чи Августа. Далі, уп’яливши непохитно очі в своє заняття, пильнуй його, пам’ятаючи одночасно, що твій обов’язок — бути доброю людиною; не ухилятися від того, чого вимагає людська природа; та говорити те, що тобі видасться найбільше справедливим; тільки нехай це буде з доброзичливістю, поміркованістю та без лицемірства.

Марк Аврелій, «Роздумування», 8.5</blockquote>


Уявіть, яким було життя Марка Аврелія-імператора. Він головував у сенаті. Вів війська на бій, розробляв стратегію для армії як головнокомандувач. Він також вислуховував скарги від громадян, звернення від суддів, приймав іноземних послів. Інакше кажучи, як і всім людям, наділеним владою, Маркові Аврелію доводилося щодня ухвалювати рішення. День за днем, рішення за рішенням.

Його формула для ухвалення рішень — перевірений у боротьбі метод вчиняти правильно. Нам варто теж його спробувати.

По-перше, не хвилюйтеся, бо через хвилювання наважитися на щось може бути надто важко.

По-друге, пам’ятайте про вашу мету й принципи, які найбільше цінуєте. Пропускайте свої потенційні дії через цей фільтр, і ви не зробите неправильного вибору, а діятимете так, як треба.

Не хвилюйтеся.

Робіть правильні речі.
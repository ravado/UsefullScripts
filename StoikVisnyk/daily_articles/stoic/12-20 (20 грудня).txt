<b>20 грудня</b>

<b>Бійтеся страху смерті</b>

<blockquote class="Цитата-1-й">Чи думав ти про те, що найбільше людське зло, найпевніший знак підлих і боягузів, — це не смерть, а страх смерті? Закликаю тебе опанувати себе й боротися з цим страхом, спрямовувати всі свої думки, вправи та читання в цьому напрямку — і тоді ти знайдеш єдину дорогу до людської свободи.

Епіктет, «Бесіди», 3.26.38–39</blockquote>


Видатний стоїк Катон не міг спокійно спостерігати, як Юлій Цезар руйнує Римську республіку, тому вирішив здійснити самогубство. Щоб заспокоїти свою душу перед цим учинком, він вирішив почитати Платонів діалог «Федон». У цьому тексті Платон писав: «Внутрішня дитина в кожному з нас тремтить перед смертю». Смерть страшна, бо вона таїть невідомість. Ніхто не може повернутися «звідти» й розказати, як усе пройшло. Ми поняття не маємо, як відбувається умирання.

Так, перед смертю ми як розгублені діти, але є багато мудрих людей, які можуть хоча б трохи заспокоїти нас. Наприклад, найстаріші люди на землі — вони якраз найменше бояться смерті: у них було більше часу подумати про неї, ніж у решти (а ще вони зрозуміли, як мало сенсу у хвилюванні). Є книжки, здатні принести заспокоєння, наприклад, «Міра моїх днів» Флориди Скотт-Максвелл — стоїчний щоденник, який жінка вела в час смертельної хвороби. Є, зрештою, слова Сенеки, які він промовив до друзів і родини, до всіх тих, хто так благав імператора відмінити смертний вирок стоїку: «Де ваші філософські переконання, де плоди багаторічної підготовки до майбутнього зла?». У філософських працях можна знайти багато натхненних і сміливих слів, що належать відважним людям. Вони можуть підготувати нас до зустрічі з тривожною невідомістю.

Є ще одне корисне міркування від стоїків. Якщо смерть — це й справді кінець, чого тоді нам боятися? Адже все: і наші страхи, і больові рецептори, і хвилювання, і бажання — усе загине разом із нами. Щоб менше боятися смерті, нагадайте собі: вона принесе із собою кінець ваших страхів.
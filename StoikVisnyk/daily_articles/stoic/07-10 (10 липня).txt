<b>10 липня</b>

<b>Люби свою вбогу вмілість</b>

<blockquote class="Цитата-1-й">Люби вмілість, що її ти навчився, яка б убога вона не була. І пройди решту свого життя, як той, що довірив богам цілою своєю душею все, що має, не стаючи ані тираном, ані нічиїм рабом.

Марк Аврелій, «Роздумування», 4.31</blockquote>


Коли будете в Нью-Йорку або в Лос-Анджелесі, підіть на вихідних до комедійного клубу, і ви побачите, як найуспішніші й найбагатші коміки світу виступають там перед купкою глядачів. Так, вони заробляють грубі гроші на великих сценах або на екрані, але все одно не цураються джерел своєї майстерності: виступів перед невеликою аудиторією.

Якщо запитати в когось із них: «Чому ви тут? Чому виступаєте на цій сцені?», відповідь буде така: «Бо я вмію це робити й люблю. Бо хочу вдосконалити свою майстерність. Бо я в захваті від того, який зв’язок маю тут із публікою. Бо я просто не можу цього не робити».

Нічні виступи в маленьких кабаре — це для них не заробіток. Це натхнення. Вони не мусять цього робити, але хочуть.

Хай би яку вбогу вмілість ви мали, чи приділяєте їй час? Чи любите цю справу достатньо, щоб знайти для неї час? Чи вірите, що, як докладете зусиль, то все вийде? Вірте, це так і є. Любіть своє ремесло. Будьте майстром.
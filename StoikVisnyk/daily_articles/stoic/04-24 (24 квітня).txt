<b>24 квітня</b>

<b>Продуктивно використовуйте презирство</b>

<blockquote class="Цитата-1-й">Коли маємо перед собою м’ясо й інші такі харчі, маємо враження, що це мертве тіло риби, а те — то мертве тіло птиці або свині; а знову цей фалерніан — то трохи виноградного соку, а ця туніка — то овеча вовна, закрашена кров’ю краба. Такі ці враження. Вони досягають самих речей та проникають їх і таким чином ми бачимо, якого роду речами вони є.

Марк Аврелій, «Роздумування», 6.13</blockquote>


Цей фрагмент можна назвати вправою з презирливого опису речей. Стоїки майже цинічно говорили про найбільш жадані в людському житті речі. Марк Аврелій жартує про секс — чому саме так він його описує? Мабуть, із метою вберегти від помилки: якщо ви подивитеся на секс у такому зневажливому зображенні, то, можливо, не скоїте якоїсь дурниці в погоні за ним. Це така протиотрута до наших упереджень, що якась річ нібито є хорошою.

Такий спосіб мислення можна застосовувати до багатьох речей, які люди обожнюють. Згадайте будь-яке фото із соцмереж, що викликає у вас заздрість. А тепер уявіть, як витягалися руки й зосереджено стискалися губи в того, хто клацав цей знімок. Якщо для вас так страшенно важливо обійняти ту вищу посаду, подумайте про так званих успішних людей. Чи вони справді розв’язали всі свої проблеми? Коли вам неймовірно хочеться мати більше грошей, якщо ви ніяк не можете витратити якусь купюру, уявіть, яким шаром бруду й мікробів вона вкрита! Коли вас переповнює заздрість до якоїсь далекої й дуже красивої людини, подумайте: вона не має сім’ї, значить хтось у якийсь момент покинув її. Щось у житті цієї людини все-таки не ідеальне.

Після такої вправи ви не перетворитеся на циніка. Зате вона дасть вам дрібку такої потрібної об’єктивності.
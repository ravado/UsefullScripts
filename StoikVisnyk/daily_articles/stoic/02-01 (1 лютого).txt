<b>1 лютого</b>

<b>Для гарячих голів</b>

<blockquote class="Цитата-1-й">І не забувай у гнівному збудженні тієї правди, що дозволяти себе поносити пристрасті — це не по-мужньому, але що ніжність і шляхетність, тому що вони відповідають людській природі, так само більше мужні; і що той, хто посідає ці якості, посідає силу, нерви та відвагу, а не той, хто піддається приступам гніву та невдоволення. Бо тією самою мірою, якою людський розум ближчий до свободи від пристрасти, він також ближчий до сили.

Марк Аврелій, «Роздумування», 11.18.5b</blockquote>


Чому спортсмени зачіпають і намагаються образити одне одного під час змагань? Чому вони говорять жорстокі й болючі слова за спиною в суддів? Щоб спровокувати реакцію. Розлючені противники легше відволікаються, і їх можна вибити з колії під час гри.

Намагайтеся пам’ятати про це, коли відчуєте, як злість починає переповнювати вас. Злість не є свідченням сили чи величі — ви помиляєтеся, якщо так думаєте. Це слабкість. Можливо, це навіть пастка, яку хтось приготував для вас.

Фанати й супротивники називали боксера Джо Луїса «Роботом рингу», тому що він завжди був дуже спокійним. І його манера триматися холодно й незворушно жахала ще більше, ніж скривлене гримасою награної злості обличчя.

Сила — це здатність тримати себе в руках. Це здатність бути людиною, яка ніколи не сердиться, яку неможливо вивести з себе, бо вона контролює свої пристрасті, а не пристрасті контролюють її.
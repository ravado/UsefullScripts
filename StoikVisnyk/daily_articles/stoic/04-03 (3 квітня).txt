<b>3 квітня</b>

<b>Люди в полоні обману й непевності</b>

<blockquote class="Цитата-1-й">Речі вводять нас в оману — їх розрізняй! Зло приймаємо за благо. Учора ми вимолювали для себе одне, нині — щось цілком інше. Бажання суперечать у нас бажанням, задуми — задумам.

Сенека, «Моральні листи до Луцілія», 45.6</blockquote>


Жінка каже, що хоче зустріти гарного чоловіка й одружитися з ним, а сама весь час крутиться навколо дурнів. Чоловік говорить, що хоче знайти хорошу роботу, а сам не дуже-то й шукає. Керівники бізнесу намагаються втілити в розвитку компанії дві різні стратегії водночас і неймовірно дивуються, коли не спрацьовує жодна.

Усі ці люди перебувають у полоні обману й непевності. Та й ми, чесно кажучи, теж часто там буваємо. Одна рука працює проти іншої. Мартін Лютер Кінг колись казав: «У житті кожного з нас по-своєму точиться Громадянська війна». Це війна всередині людини між її добрими й поганими рисами.

Стоїки кажуть, що війна — результат наших прагнень, які суперечать одне одному. Війна неправильних суджень і упереджених думок. Ми не зупиняємо себе, щоб запитати: «І чого ж мені справді хочеться? Для чого я тут?». А якби зупинялися й питали, то помітили б, які суперечливі й мінливі маємо бажання. І тоді, можливо, припинили б заважати самим собі.
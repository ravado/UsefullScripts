<b>13 грудня</b>

<b>Всього лише цифра</b>

<blockquote class="Цитата-1-й">Ти, гадаю, не є невдоволений тому, що маєш лише стільки фунтів, а не триста. Тому не будь невдоволений, що мусиш жити лише стільки літ, а не більше. Бо коли ти задоволений кількістю субстанції, що її тобі приділено, то будь задоволений і часом.

Марк Аврелій, «Роздумування», 6.49</blockquote>


Кажуть, що вік — це всього лише цифра, але для людей вона багато значить. Інакше жінки не стали б брехати, що вони на кілька років молодші, а амбітні молодики — що на кілька років старші. Багачі й поведені на здоров’ї фріки витрачають мільйони, щоб відсунути свій «кінцевий термін споживання» з позначки 78 років до... мабуть, безкінечності.

Але не важливо, скільки додаткових років нам удасться викрасти в природи. Важливо, з чого складатимуться ці роки. Сенека дуже добре це висловив: «Життя довге, якщо знаєш, як його використати». На жаль, більшість людей не має про це ані найменшого уявлення, тож просто витрачає життя. І тільки коли стає запізно, вони намагаються компенсувати втрати, прагнучи додати часу до персонального годинника.

Використайте сьогодні. Використайте кожен наступний день. Будьте задоволені тим, що вам дано.
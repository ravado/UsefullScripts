<b>27 лютого</b>

<b>Культивувати байдужість там, де інші плекають пристрасть</b>

<blockquote class="Цитата-1-й">Серед усіх речей деякі добрі, деякі погані, а деякі байдужі. Добрі — це чесноти і все, що до них стосується; погані — це пороки і все, що їх виправдовує; а байдужі лежать поміж чеснотами й пороками: це, зокрема, багатство, здоров’я, життя, смерть, задоволення і біль.

Епіктет, «Бесіди», 2.19.12b–13</blockquote>


Уявіть, яку ви мали б силу в житті й стосунках, якби всі речі, що турбують інших — чи достатньо вони стрункі, скільки грошей заробляють, скільки ще лишилося прожити, як вони помруть, — не тривожили б вас так сильно. Що було б, якби в ті моменти, коли всі решта сумували, заздрили, захоплювалися, жадібно прагнули, ви були б об’єктивними, спокійними і з ясним розумом? Можете собі це уявити? Як змінилися б ваші стосунки з колегами, коханою людиною, друзями...

Сенека був дуже заможним і знаменитим чоловіком, але стоїком за світоглядом. У нього було багато матеріальних речей, та він був до них байдужий. Насолоджувався ними, поки міг, але приймав той факт, що все може зникнути. Наскільки це кращий підхід, ніж розпачливо прагнути більшого або панічно боятися втратити хоча б копійку. Байдужість — це тверда надійна земля.

Бути байдужим — не означає ховатися й уникати речей, це значить не надавати будь-яким наслідкам більшої ваги, ніж вони того заслуговують. Звісно, це нелегко, але якщо вам удасться, наскільки спокійнішими ви станете?
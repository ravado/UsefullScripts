<b>23 вересня</b>

<b>Найнадійніша фортеця</b>

<blockquote class="Цитата-1-й">Пам’ятай, що керівна здібність непереможна, коли вона, зосереджена в собі, є вдоволена сама собою; коли вона не робить нічого, чого не хоче робити; навіть коли чинить опір із самої тільки впертості. Чим же ж стане вона, коли свідомо сформує про щось погляд, підтриманий розумом? Тому розум, що вільний від пристрасті, є фортецею, бо людина не має нічого безпечнішого, у чому може знайти захист і бути на майбутнє непереможною.

Марк Аврелій, «Роздумування», 8.48</blockquote>


Брюс Лі якось сказав цікаву річ: «Я боюся не людини, яка одного разу відтренувала тисячу ударів, а людини, яка тисячу разів відтренувала один удар». Коли ми стільки разів повторимо дію, що вона перейде на підсвідомий рівень, то зможемо відтворити її, навіть не думаючи.

У бойовому мистецтві тренування — це дуже ретельне вивчення рухів. Іноді солдати нагадують нам якісь автомати, утім, саме цього вони й прагнуть: спеціально вибудовують сценарії несвідомої поведінки. Те саме може зробити будь-яка людина.

Коли Марк Аврелій каже, що розум може стати таким сильним, що неможливо буде зробити «нічого, чого не хоче робити; навіть коли чинить опір із самої тільки впертості», то має на увазі, що завдяки правильному тренуванню можуть змінитися звички людини. Тренуйте себе не гніватися, і ви перестанете сердитися через дрібниці. Тренуйтеся уникати пліток, і вас ніхто не зможе втягнути в розмови за спиною. Тренуйте в собі будь-яку звичку і свого часу зможете скористатися нею, навіть не думаючи.

Замисліться, якби ви могли вибирати для себе поведінку, якою вона була б? Можливо, ви хотіли б щось робити, але у вас це вийшло тільки один раз? Хай сьогодні буде другий.
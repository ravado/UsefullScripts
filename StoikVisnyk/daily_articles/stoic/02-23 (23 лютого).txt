<b>23 лютого</b>

<b>Обставини не зміняться залежно від наших почуттів</b>

<blockquote class="Цитата-1-й">Це не правильно, щоб ми турбувалися речами, бо вони не дбають про це.

Марк Аврелій, «Роздумування», 7.38</blockquote>


Чимала частина «Роздумувань» Марка Аврелія — короткі цитати й уривки з інших авторів. Філософ не мав на меті написати оригінальну працю — він вправлявся, повсякчас нагадував собі важливі уроки й часом черпав їх із прочитаного.

Наведена вище цитата особлива, оскільки походить із Евріпідової п’єси, текст якої втрачено майже повністю — лишилося всього кілька фрагментів, як-от цей. Дослідники припускають, що у творі йшлося про Беллерофонта, героя, який засумнівався в існуванні богів. У цьому уривку він каже: для чого сердитися на обставини й сили, які є більшими й могутнішими за нас? Для чого брати їх близько до серця? Зрештою, зовнішні події не якісь свідомі істоти, вони ніяк не зреагують на наші голосіння й крики, як не зреагують і переважно байдужі боги.

Ось про що Марк Аврелій нагадує тут собі: обставини не здатні дослухатися до наших почуттів, тривог або захвату й реагувати на них. Їм немає діла до нашої реакції. Вони не люди. Тому не поводьтеся так, ніби ваші стогони здатні змінити ситуацію. Їй усе одно.
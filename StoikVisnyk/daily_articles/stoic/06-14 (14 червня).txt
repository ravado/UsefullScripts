<b>14 червня</b>

<b>Спробуй узятися за іншу ручку</b>

<blockquote class="Цитата-1-й">Кожний предмет має дві ручки: за одну ти можеш нести його, а за другу ні. Якщо твій брат робить тобі несправедливість, то не бери справи за ручку його несправедливості, бо за цю ручку ти не можеш нести тієї справи, але радше підійди до неї з протилежного боку — бо він є твій брат, виховуваний з тобою; і тоді візьмеш справу за ручку, за яку можеш її нести.

Епіктет, «Енхейридіон», 43</blockquote>


Відомий журналіст Вільям Сібрук страждав від алкоголізму. Одного дня ця хвороба так його дістала, що він подався у психлікарню — тоді, 1933 року, це було єдине місце, де лікували від залежностей. У спогадах, що називаються «Психлікарня», Сібрук писав про те, як намагався облаштувати там своє життя. Спершу він продовжував мислити як залежний і постійно втрапляв у халепи, борючись із персоналом лікарні. Жодного полегшення Сібрук не відчував, тож його мало не вигнали звідти. А потім йому на очі потрапила цитата з Епіктета — саме та, яку ви прочитали на цій сторінці. Про те, що все має дві ручки. Сібрук згадував: «Тоді я взявся за іншу ручку — і продовжував жити». Йому стало значно краще. Він зосередив усі думки на тому, щоб видужати. «Раптом я зрозумів, як чудово, дивно й прекрасно бути тверезим... Ніби з усіх речей, які я бачив і чув, зняли покривало, або піну, або плівку». Багато хто з колишніх залежних ділиться таким самим досвідом: подібне сталося з ними, коли вони припинили діяти по-старому й відкрилися для мудрості й думок тих, хто жив раніше.

Не обіцяємо, що спроби робити так само — узятися за іншу ручку — принесуть вам негайні результати. Але для чого продовжувати триматися за ручку, якої вдержати несила?
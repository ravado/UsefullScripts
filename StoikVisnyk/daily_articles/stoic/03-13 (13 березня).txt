<b>13 березня</b>

<b>Одного дня ми все зрозуміємо</b>

<blockquote class="Цитата-1-й">Коли ти звинувачуєш провидіння, подумай добре, і зрозумієш, що все трапилося недаремно.

Епіктет, «Бесіди», 3.17.1</blockquote>


Ми воюємо з обставинами, бо так сильно прагнемо втілити власні плани, що забуваємо: можливо, існує масштабніший план, про який ми навіть не здогадуємося. Хіба не бувало такого (і не раз), коли, озираючись, ми виявляли: те, що здавалося бідою, обернулося на щасливий поворот подій? Ми також забуваємо, що світ не крутиться навколо нас і що наша втрата може бути здобутком для когось іншого.

Відчуття, що до нас ставляться несправедливо, виникає тоді, коли в людини є проблеми з усвідомленням. Маємо пам’ятати, що на все є причина, але це широка й універсальна причина, яку ми не завжди здатні побачити. Можливо, несподіваний ураган почався з помаху крил метелика в далеких шарах атмосфери, а наше нинішнє нещастя — прелюдія прекрасного майбутнього.
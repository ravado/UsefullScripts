<b>10 листопада</b>

<b>Завжди незмінна</b>

<blockquote class="Цитата-1-й">Глянь, наприклад, на часи Веспасіана. Побачиш там усі ці речі: люди одружуються, виховують дітей, хворіють, умирають, воюють, бенкетують, подорожують, управляють роллю, підлещуються, уперто виявляють зарозумілість, підозрюють, інтригують, бажають комусь смерті, скаржаться на сучасність, кохають, нагромаджують скарби, бажають консульської й королівської влади. Та життя цих людей зовсім не існує більше. Перенесешся до часів Траяна. Знову те саме.

Марк Аврелій, «Роздумування», 4.32</blockquote>


Ернест Гемінґвей починає роман «І сходить сонце» цитатою з Біблії: «Рід відходить і рід приходить, земля ж перебуває повіки. Так само і сонце сходить, і сонце заходить, і поспішає до свого місця, де має сходити». У цьому уривку, як сказав редактор роману, «міститься вся мудрість стародавнього світу».

І що це за мудрість? Дуже дивно, як довго людство робить одне й те саме. Сприйняття деяких речей, якісь звичаї змінюються, але люди залишаються незмінними: живуть, помирають, люблять, борються, плачуть, сміються.

Читаючи популярні книжки, можна уявити, що сучасні ми — вершина суспільного розвитку, що цього разу все зовсім по-іншому. Іронія в тому, що люди вірять у це століттями.

Сильні люди опираються цьому уявленню. Вони знають, що речі завжди такі самі, як були і будуть (якщо не враховувати невеликих нюансів). Ми точно такі самі, як люди, які жили перед нами і які житимуть після нас. Земля перебуває повіки, а ми приходимо і йдемо.
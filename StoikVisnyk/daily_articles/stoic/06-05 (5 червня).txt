<b>5 червня</b>

<b>Не пхайте носа до чужого проса</b>

<blockquote class="Цитата-1-й">Ми підносимо голос до всемогутнього Бога: як нам пережити цю біду? Дурню, невже ти не маєш рук? Чи, може, Бог забув наділити тебе парою? Сиди й молися, щоб із твого носа не текло. Або краще гарненько прочисть його й припини шукати цапа-відбувайла.

Епіктет, «Бесіди», 2.16.13</blockquote>


Світ несправедливий. Усі грають нечесно. Такий-то все підлаштував проти вас. Можливо, ці теорії мають під собою підстави, але якщо підійти до питання з практичного погляду, то чи допоможуть вони вам тут і зараз? Звіт уряду або найсвіжіші новини, за якими ви слідкуєте, — хіба вони заплатять за вашими рахунками? Чи загоять поламану ногу? А може, знайдуть вигідний кредит на холодильник? Ні. То навіщо витрачати на них час?

Якщо весь час жаліти себе й розказувати всім, які ви нещасні, легше від того не стане. Ви тільки витратите енергію, яку краще було б спрямувати на розв’язання проблем.

У нас є вибір: увесь час думати про те, хто і як нас образив, або взятися до роботи, маючи ті вихідні дані, які є. Що ми зробимо: чекатимемо, поки нас хтось порятує, чи прислухаємося до мудрого заклику Марка Аврелія: «Рятуй себе сам — якщо ти ще дбаєш про себе — і роби це, поки ще маєш сили». Це краще, ніж прочистити носа (хоча навіть така дія — уже крок уперед).
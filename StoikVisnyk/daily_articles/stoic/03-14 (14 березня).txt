<b>14 березня</b>

<b>Ілюзії — це наш ворог</b>

<blockquote class="Цитата-1-й">Зенон також сказав би, що немає нічого більш ворожого для твердого знання, ніж ілюзії.

Діоген Лаерцій, «Про життя, вчення та вислови знаменитих філософів», 7.23</blockquote>


Ілюзії, манія величі — не просто неприємні риси особистості. Егоїзм не лише бридкий, а й заводить на хибний шлях. Це серйозні вороги нашої здатності вчитися й розвиватися.

Епіктет стверджував: «Людині важко почати вчити те, що, на її думку, вона й так знає». Жодна людина не зможе намагатися ставати кращою, вчитися й здобувати повагу інших, якщо думатиме, що вона вже ідеальна, геній, яким мусять захоплюватися всі навколо. Тож ілюзії та егоїзм стають на шляху речей, які ми здатні були б здобути, проте нам перешкоджає оманлива думка, що вже їх маємо.

Тому ми повинні уникати егоїзму й не допускати, щоб він руйнував нас ізсередини: тримати його під контролем двадцять чотири години на добу.
<b>14 травня</b>

<b>Правильні вчинки — запорука добробуту</b>

<blockquote class="Цитата-1-й">Той, хто любить славу, вважає, що діяльність іншої людини — це його власне добро; той, хто любить насолоду, вважає, що дії іншої особи — то його власні почуття. Але той, хто має розуміння, вважає, що його власні вчинки — це його добро. [...] Що за люди є ті, що їм люди хочуть подобатися, за які речі і яким родом учинків? Як швидко час прикриває всі речі, а як багато він уже прикрив.

Марк Аврелій, «Роздумування», 6.51; 59</blockquote>


Ви задоволені тільки тоді, коли досягаєте якоїсь мети? А що як у ваші плани втрутяться обставини? Коли щось не складеться? Що як ви досягнете чогось, а ваші успіхи нікого не цікавитимуть? Ось що значить залежати від речей, які ви не можете контролювати. Це означає постійно ризикувати.

Якщо творча людина думає тільки про те, як її проект сприйме публіка — чи сподобається він критикам, чи стане популярним, — то її чекатиме саме розчарування. Але коли митець отримує задоволення від процесу й докладає всіх зусиль, щоб зробити проект якнайкраще, то завжди буде щасливий своєю роботою. Нам має приносити радість наша діяльність, а не її результати, якщо вона правильна й відповідає покликанню.

Тому хай нашою амбіцією буде не виграш, а гра на межі зусиль. Хай нашою метою буде не отримати вдячність і визнання, а допомогти людям і зробити те, що вважаємо правильним. Зосередьмося не на тому, що відбувається, а на тому, як ми реагуємо на це. Тоді ми завжди будемо задоволені й спокійні.
<b>13 квітня</b>

<b>Менше — це більше</b>

<blockquote class="Цитата-1-й">Не працюй неохоче або без турботи про загальне добро, без належної уважливості або в розсіяності. Не прикрашуй продуманою оздобою своїх думок і не будь людиною багатьох слів або такою, що взяла на себе забагато справ... Також будь бадьорий та не шукай зовнішньої помочі ані спокою, що їх дають інші. Мужчина мусить держатися прямо сам, а не шукати для своєї прямої постави підтримки в інших.

Марк Аврелій, «Роздумування», 3.5</blockquote>


Закон «менше — це більше» справджується в різних сферах людського життя. Наприклад, найшанованіші письменники — майстри лаконічного вислову. Те, про що вони мовчать, не менше — а то й більше — важить за те, про що говорять. Є такий вірш у Філіпа Левіна: «Він не поставив би жодного слова там, де обійшлося б і без слів». А в «Гамлеті» є чудове гостре зауваження королеви Гертруди у відповідь на довгу риторичну промову Полонія: «По суті, без декору». Розумієте, про що йдеться?

Уявіть римського імператора, якого оточують надзвичайно уважні слухачі, який має необмежену владу — і нагадує собі не говорити зайве й не брати на себе надміру багато справ. Хай це буде нагадуванням для вас, коли станете трохи самовдоволеними, коли відчуєте, що справляєте враження на людей навколо.
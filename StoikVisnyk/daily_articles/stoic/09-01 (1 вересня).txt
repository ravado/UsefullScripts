<b>1 вересня</b>

<b>Дух сильніший за фортуну</b>

<blockquote class="Цитата-1-й">Адже наш дух сильніший від фортуни; саме він скеровує всі наші справи то в один, то в інший бік, саме він сам для себе стає причиною чи то блаженного, чи нещасливого життя.

Сенека, «Моральні листи до Луцілія», 98.2b</blockquote>


Катон Молодший мав достатньо грошей, щоб убиратися в гарний одяг. А проте часто ходив по Риму босий, і йому було все одно, що кажуть про нього люди навколо. Він міг їсти найвишуканіші страви, але обрав споживати просту їжу. І завжди ходив із непокритою головою — незалежно від того, ішов дощ чи пряжило сонце.

Чому Катон не робив для себе послаблень? Бо тренував свій дух, щоб той був сильний і стійкий. Особливо наполегливо він учився все приймати: плекав у собі ставлення «хай станеться, що має статися». Такий підхід до речей допомагав Катонові в окопах серед солдатів, на форумі й у сенаті. Допомагав як батькові та як службовцеві.

За допомогою тренувань Катон підготувався до всяких обставин, до будь-якого повороту долі. Якщо ми тренуватимемося так само, то станемо такими ж сильними, як він.
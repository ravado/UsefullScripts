<b>5 лютого</b>

<b>Угамовуйте свої пориви</b>

<blockquote class="Цитата-1-й">Не крутися, як вітер, але в кожній хвилині май пошану до справедливості та при кожному враженні, що виникає, збережи здібність — розуміти та знайти вирозуміння.

Марк Аврелій, «Роздумування», 4.22</blockquote>


Згадайте, скільки маніяків траплялося на вашому шляху. Не людей, які страждають на психічну недугу, а тих, чиє життя — у цілковитому розладі. Кожна подія або підносить їх у захваті до небес, або кидає в безодню розпачу. Кожен їхній день або неймовірно чудовий, або страшенно жахливий. Правда, спілкування з такими людьми дуже виснажує? Можливо, вам хотілося б подарувати їм чарівне сито, крізь яке можна просіювати надмірні емоції?

Є таке сито. Справедливість. Здоровий глузд. Філософія. Якщо стоїчна думка має найголовніше послання, то воно таке: вас заполонятимуть різні емоції, і ви маєте навчитися контролювати їх, тримати на повідку, мов пса. Якщо говорити простіше, думайте, перш ніж робити. Питайте себе: «Хто тут усе контролює? Які принципи скеровують мене в цій ситуації?».
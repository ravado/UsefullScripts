<b>20 квітня</b>

<b>По-справжньому добре — завжди просте</b>

<blockquote class="Цитата-1-й">Що то за речі, що їх багато людей вважає добрими, можемо пізнати з цього. Бо коли б хто уявив собі дійсно та безсумнівно добрими певні речі, такі як второпність, поміркованість, справедливість, мужність, то, уявивши собі їх такими, він не стерпів би, щоб слухати чогось, що не було б у гармонії з тим, що дійсно добре.

Марк Аврелій, «Роздумування», 5.12</blockquote>


Зараз прозвучить незвична думка: є речі, які цінують усі (і на вас тиснуть, щоб цінували), а є те, що по-справжньому добре й цінне. І ще одне: можливо, багатство й слава, якими всі марять, не такі вже й чудові. В одній із п’єс Сенека сказав:

<blockquote class="Цитата-1-й ParaOverride-24">
Якби тільки знали всі, що у багатих на серці!
Там страх, що влила туди доля рукою щедроти.
</blockquote>

Століттями люди вважали, що багатство стало б панацеєю від усіх їхніх бід і проблем. А інакше для чого так тяжко трудитися? Але коли зрештою здобували гроші й статус, яких так прагнули, виявляли, що це зовсім не те, чого вони сподівалися. Таке саме розчарування може спіткати нас із будь-чим, якщо ми не обдумуємо його як слід.

З іншого боку, добрі речі, про які говорять стоїки, значно простіші й зрозуміліші: мудрість, стриманість, справедливість, сміливість. Жодна людина не розчаровується, здобувши їх.
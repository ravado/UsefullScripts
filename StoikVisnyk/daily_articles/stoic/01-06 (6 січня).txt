<b>6 січня</b>

<b>Де, хто, що й чому</b>

<blockquote class="Цитата-1-й">Хто не знає, що таке світ, не знає, де він знаходиться. А той, що не знає, для якої мети існує світ, не знає, хто він ані що таке світ. Але хто не збагнув однієї з цих речей, не в силі навіть сказати, для якої мети існує він сам. Що ж ти думаєш про такого, хто уникає або шукає похвали від тих, що оплескують; від людей, що не знають ані де вони знаходяться, ані хто вони?

Марк Аврелій, «Роздумування», 8.52</blockquote>


Популярний гуморист Мітч Гедберг якось розказав цікаву історію, що трапилася з ним під час інтерв’ю на радіо. Коли на початку передачі ведучий запитав Мітча: «Отже, назвіться, хто ви?», той подумав: «Цей хлопець що, придурок? Чи, може, я приїхав не на ту радіостанцію?».

Чи часто нам ставлять ці прості питання: «Хто ви?», «Де ви працюєте?», «Звідки ви?». Нерідко ми вважаємо, що до нас звертаються поверхово, з метою здаватися ввічливими, тож і відповідаємо так само.

Але якби більшості людей довелося по-справжньому, серйозно обдумати ці питання, чи знайшли б вони на них глибоку й щиру відповідь? Чи змогли б дати її ви? Чи мали ви колись час у спокої й на самоті подумати, ким є насправді, які ваші переконання? А може, усі ваші дні вщерть заповнилися неважливими речами, згубними впливами, необхідністю плентатися дорогами розчарування та невдоволення?
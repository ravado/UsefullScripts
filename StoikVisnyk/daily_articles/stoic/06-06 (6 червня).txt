<b>6 червня</b>

<b>Коли йти до кінця, а коли звертати з півдороги</b>

<blockquote class="Цитата-1-й">А ще ж додай і малорухливих, що є такими не через сталість, а через лінивство: живуть не так, як хочуть, а так, як почали жити.

Сенека, «Про спокій душі», 2.6b</blockquote>


У книжці «Яма» (The Dip) підприємець і письменник Сет Ґодін виводить цікаву аналогію, спостерігаючи за трьома людьми в черзі в супермаркеті. Перший іде в найкоротшу чергу й стоїть там, хай би як повільно рухалися люди перед ним і хай би як швидко проходили покупці в сусідніх чергах. Другий перебігає з черги в чергу, прикидаючи, де зможе зекономити кілька секунд. А третій переходить тільки один раз, якщо бачить, що його черга явно застопорилася, а інша точно рухається швидше. Автор питає: який із трьох варіантів обрали б ви?

Сенека радить нам обрати третій тип поведінки. Якщо ви стали на якийсь шлях, це не означає, що тепер мусите йти ним до самого кінця. Особливо якщо виявиться, що шлях цей не дуже-то вам підходить. Водночас не варто кидатися туди-сюди без потреби. Щоб почати діяти по-іншому, потрібна сміливість. А ще — дисципліна й усвідомлення, щоб розуміти: коли щось здається ще кращим, це просто спокуса, якої потрібно цілеспрямовано уникати.
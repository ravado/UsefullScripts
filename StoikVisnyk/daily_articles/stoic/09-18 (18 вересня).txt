<b>18 вересня</b>

<b>Як пережити біль</b>

<blockquote class="Цитата-1-й">У всякому болю нехай приявною буде ця думка, що в ньому немає ніякої ганьби ані що він не робить керівної здібності гіршою, бо він не пошкоджує здібності, поскільки ця здібність розумова або суспільна. У випадку багатьох болів нехай помагає тобі це зауваження Епікура, що біль не є нестерпний та безкінечний, якщо пам’ятаєш, що він має свої межі і якщо не додаєш нічого до нього у своїй уяві. І пам’ятай також, що ми не помічаємо, що численні речі, що для нас не приємні, є такими самими, як біль, наприклад, надмірна сонність, обпалення спекою, відсутність апетиту. Коли ж ти не задоволений якою з цих речей, скажи собі, що капітулюєш перед болем.

Марк Аврелій, «Роздумування», 7.64</blockquote>


По дорозі в Нью-Йорк 1931 року Вінстона Черчилля збив автомобіль, який рухався з суттєвим перевищенням швидкості. Свідок цієї події був переконаний, що Черчилль загинув. Політик вісім днів пролежав у лікарні, у нього були поламані ребра й розбита голова.

Згодом Черчилль прийшов до тями. Коли він говорив із поліцією, то всіма силами намагався довести, що вина за інцидент лежить тільки на ньому й що водія немає чого звинувачувати. Пізніше порушник провідав Черчилля в лікарні. Коли політик дізнався, що водія звільнили з роботи, то намагався запропонувати йому гроші — чоловікові, який мало не вбив його. Більше, ніж власний біль, Черчилля хвилювало, щоб розголос цього випадку не зашкодив водієві в пошуках роботи. Політик допомагав йому як міг.

Пізніше в газеті Черчилль писав про свій досвід: «Природа милосердна й не випробовує своїх дітей — людей чи тварин — більше, ніж вони можуть знести. Тільки люди здатні бути такими жорстокими, щоб придумати катування, які неможливо витримати. А тому живіть у небезпеці, приймайте речі такими, як вони є; не бійтеся, і все буде добре».

Минуло кілька років, і Черчилль та весь світ побачили найжахливіші катування, які тільки й могло придумати людство. Утім, політик, як і наші предки, мужньо витримав страждання. Вони були страшні, але потім усе стало добре, бо, як каже Епікур, нічого не триває вічно. Просто треба бути достатньо сильним і милосердним, щоб усе витримати.
<b>29 лютого</b>

<b>Ми не завжди отримуємо те, чого хочемо</b>

<blockquote class="Цитата-1-й">Коли дитина просуває руку через вузьке горлечко глека, то не може набрати в кулак того, що лежить у глекові, й починає плакати. Викинь те, що в руці, і ти зможеш її витягти! Тримай в узді своє бажання — не прагни надто багато речей, і ти отримаєш те, чого справді потребуєш.

Епіктет, «Бесіди», 3.9.22</blockquote>


«Ми зможемо мати все!» — ось мантра сучасного життя. Робота, сім’я, досягнення мети, успіх, вільний час — ми хочемо мати все це й водночас, відразу ж, без зволікань.

У Греції приміщення для лекцій (схолейон) було центром дозвілля, де студенти могли поговорити про високе (добро, істину, красу), щоб покращити своє життя. Там вони мали змогу розставити для себе пріоритети, випробувати цінності зовнішнього світу. Сьогодні ми надто зайняті тим, щоб накопичувати речі, достоту як ті діти, які запихають руку в глек у пошуках чогось цікавого. Нам немає часу на роздуми про високе.

«Не прагни занадто багато речей», — каже Епіктет. Зосереджуйтеся. Розставляйте пріоритети. Тренуйте свій розум, щоб виробити звичку запитувати: «Чи потрібна мені ця річ? Що станеться, якщо я її не дістану? Чи зможу я прожити без неї?».

Відповіді на ці питання допоможуть вам розслабитися, відкинути все, чого не потребуєте, але що засмічує ваш духовний простір — так, що зайнятість забирає у вас рівновагу і щастя.
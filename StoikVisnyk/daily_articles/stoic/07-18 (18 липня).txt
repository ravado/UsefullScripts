<b>18 липня</b>

<b>Кожен дбає про своє </b>

<blockquote class="Цитата-1-й">Для моєї свобідної волі воля мого ближнього така байдужа, як його віддих і тіло. Бо хоч ми створені головним чином один для одного, то однак керівна сила кожного з нас має власне завдання, бо інакше злоба мого ближнього була б моєю шкодою, чого Бог не хотів, бо він не хотів, щоб моя нещасливість залежала від кого іншого.

Марк Аврелій, «Роздумування», 8.56</blockquote>


Правило співіснування у вільній країні звучить так: «Твоя свобода махати кулаками закінчується там, де починається ніс іншої людини». Тобто будь-хто може робити все, що захоче, якщо цим він фізично не зашкодить нікому іншому. Це гарна основа й для філософського погляду на життя в одному просторі. Але щоб її дотримуватися, необхідно виходити з двох передумов. По-перше, жити так, щоб не завдавати нікому кривди. По-друге, бути відкритим і готовим прийняти життя інших людей.

Чи здатні ви на таке? Навіть якщо дуже не погоджуєтеся з чиїмось вибором? Чи розумієте, що життя інших — то їхня справа, а ваше — ваша? І що вам варто витрачати сили передусім на боротьбу із собою, а не на бійки з іншими?
<b>21 травня</b>

<b>Який із вас боксер?</b>

<blockquote class="Цитата-1-й">Але що таке філософія? Хіба це не просто підготування себе до того, що може статися? Хіба ти не розумієш, що означає казати: якщо я підготуюся терпіти, то хай стається все, що має статися? Бо якщо не розумієш, то ти схожий на боксера, який виходить на ринг, щойно навчившись відбивати прості удари. З рингу ти ще можеш зійти, не втративши нічого, а от якщо покинеш гонитву за мудрістю, які тоді для тебе будуть наслідки? Що кожен із нас має сказати випробуванням, які випадають на нашу долю? Саме для цього я тренувався, це те, що я вивчив!

Епіктет, «Бесіди», 3.10.6–7</blockquote>


Стоїки любили використовувати метафори, пов’язані з боксом і боротьбою, подібно до того, як ми тепер часто порівнюємо щось із футболом. Напевно, тому, що спорт (πανκράτιον, панкратіон) у Стародавній Греції та Римі асоціювався з мужністю, чоловічим началом. (Сучасні дослідники часто знаходять зображення вух у формі цвітної капусти на грецьких статуях — це наслідки типових травм, які людина може отримати під час занять боротьбою).

Стоїки писали про боротьбу, бо це було те, що вони добре знали.

Сенека казав, що людина, яка не знає проблем, — слабка, її можна легко подолати на рингу, зате «той, хто постійно зазнає ударів долі, має грубу шкіру, зміцнену стражданням». Така людина, за словами Сенеки, б’ється до кінця й ніколи не здається.

Про те саме йшлося в Епіктету. Що з вас за боксер, якщо ви тікаєте з рингу, щойно отримавши перший удар? Спорт — заняття не для слабких. Невже якісь удари змусять вас здатися?
<b>1 серпня</b>

<b>Не прагніть досконалості</b>

<blockquote class="Цитата-1-й">Огірок гіркий. — Кинь його геть. — Там дорога заросла терням. — Поверни вбік від терня. І цього досить. Не питай, чому створено у світі такі речі. Бо з тебе насміхатися буде той, що обзнайомлений з природою, так само як насміхався б з тебе тесля й швець, якщо б ти дорікав їм тому, що бачиш у їхній майстерні стружки та відрізки від речей, що їх вони роблять. Та все-таки вони мають місце, де можуть викидати ці стружки та відрізки, а природа світу не має зовнішнього простору.

Марк Аврелій, «Роздумування», 8.50</blockquote>


Нам хочеться, щоб усе було ідеально, тож кажемо собі, що почнемо роботу, коли обставини складуться якнайкраще або коли ми самі будемо краще почуватися. А ліпше було би братися до роботи відразу в тих умовах, які є.

Імператор Марк Аврелій нагадував собі: «Не очікуй, що керуватимеш ідеальним суспільством, яке Платон описав у “Державі”». Він не розраховував, що світ стане таким, як йому хочеться, але інстинктивно відчував: «тільки той може робити добро, хто знає природу речей і розуміє їхні обставини» (ці слова належать католицькому філософу Джозефу Піперу).

Сьогодні, чесно розуміючи, яким є світ, усе ж не покидаймо спроб змінити його на краще. Не даймо дрібним прикростям і несприятливим обставинам стати на шляху важливої справи, яку ми здійснюємо.
<b>3 серпня</b>

<b>Добре жити можна будь-де</b>

<blockquote class="Цитата-1-й">Нині ж ти не мандруєш, а блукаєш: з місця на місце тебе жене твоя осоруга на цілий світ, хоча те, що ти хотів би знайти — щасливе життя — всюди, хоч би куди ти ступив. Де ще, скажи, галасливіша метушня, ніж на Форумі? Але й там за необхідності можна жити спокійно.

Сенека, «Моральні листи до Луцілія», 28.5b–6a</blockquote>


Відомий письменник якось розказав таку історію. Коли він здобув популярність, у нього з’явилися заможні друзі, які стали запрошувати пожити в їхніх екзотичних і розкішних будинках. «Приїжджай у наш будинок на півдні Франції!», «У нашому лижному будиночку в Швейцарії тобі чудово писатиметься!». Письменник мандрував світом, жив у розкошах і сподівався, що в чудових особняках нарешті знайде натхнення. Утім, таке траплялося рідко. Його завжди вабили принади інших, розкішніших палаців. І постійно щось відволікало, увесь час треба було щось робити. Страх перед чистим аркушем, невпевненість у власних силах, притаманна творчим натурам, мандрувала за письменником із палацу до палацу.

Ми переконуємо себе, що нам потрібні умови, щоб спокійно сісти й зосередитися над важливою справою. Брешемо собі, що спільна відпустка або, навпаки, деякий час окремо гарно вплинуть на наші стосунки, що в санаторії ми підлікуємося. Насправді ж нам потрібне інше: стати прагматичнішими й навчитись адаптуватися до умов. Мати здатність виконувати свою роботу будь-де й будь-коли. Ваше місце для роботи й для гарного життя — ось тут.
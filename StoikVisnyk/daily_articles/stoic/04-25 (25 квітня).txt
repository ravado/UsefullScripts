<b>25 квітня</b>

<b>Немає нічого неправильного в тому, що ви помиляєтеся</b>

<blockquote class="Цитата-1-й">Коли якась людина може переконати мене та показати мені, що я не думаю та не поступаю правильно, то я радо змінюся. Бо я шукаю правди, яка ніколи нікого не ображає. Але зазнає образи той, що перебуває в помилці та незнанні.

Марк Аврелій, «Роздумування», 6.21</blockquote>


Одного разу хтось вирішив посперечатися з філософом Цицероном, зацитувавши якесь його висловлювання. Та людина стверджувала, що оратор казав тоді одне, а тепер — протилежне. Відповідь Цицерона була така: «Я живу від дня до дня! Якщо щось здається мені правдоподібним, я кажу це. І тому, на противагу іншим людям, залишаюся вільним».

Ніхто не має соромитися змінювати думку, адже для цього нам дано розум. «Нерозумна послідовність — забобони обмежених умів», — казав Емерсон. Ми старанно вивчаємо філософію й працюємо над собою саме для цього — мати здатність змінити думку. І дивно було б, якби ми не виявили своїх колишніх помилок.

Пам’ятайте: ви вільні. Коли хтось підмічає, як змінилися ваші переконання чи дії, він не критикує вас. Навпаки, показує кращу альтернативу. Прийміть її!
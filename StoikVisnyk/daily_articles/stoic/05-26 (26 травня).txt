<b>26 травня</b>

<b>Припиніть перейматися тим, що думають люди</b>

<blockquote class="Цитата-1-й">Часто дивувало мене, що кожний з нас більше любить себе, як усіх інших, а прив’язує менше ваги до свого власного погляду на себе, як до погляду інших людей. [...] З того виходить ясно, що ми маємо багато більше пошани до того, що будуть думати про нас наші ближні, ніж до того, що ми думаємо про себе самі.

Марк Аврелій, «Роздумування», 12.4</blockquote>


Як швидко ми можемо забути про власні почуття й прийняти почуття інших. У магазині нам здається, що сорочка виглядає гарно, але варто дружині / чоловікові чи колезі кинути на неї невдоволений погляд, як ми вже соромимося свого одягу. Нас може влаштовувати все в нашому житті, аж поки не виявиться, що хтось (хто нам навіть не подобається) має більше. Або ще гірший приклад ненадійності: ми не наважуємося пишатися власними досягненнями й талантами, аж поки хтось інший не оцінить їх.

Як завжди, звертаючи на це нашу увагу, стоїки закликають замислитися: ми маємо силу над власними думками, але зовсім не контролюємо того, що про нас думають інші. А тому не варто надто покладатися на милість тих людей і намагатися здобути їхню прихильність: це небезпечний намір.

Не витрачайте час на те, щоб непокоїтися про думки інших. Зосередьтеся на власному сприйнятті. Думайте про результати, про причини, про те, що потрібно робити.
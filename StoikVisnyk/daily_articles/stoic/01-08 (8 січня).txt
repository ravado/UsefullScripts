<b>8 січня</b>

<b>Усвідомлювати свої залежності</b>

<blockquote class="Цитата-1-й">[Ми мусимо] відкинути чимало такого, до чого схиляємось як до блага. [Інакше] пропала б мужність, яка, власне, й існує завдяки тому, що наражаємось на небезпеку; пропала б великодушність, яка б не могла височіти, якби не знехтувала, мов дріб’язком, усім тим, чого юрба жадає як найбільшого...

Сенека, «Моральні листи до Луцілія», 74.12–13</blockquote>


Деякі речі, які ми вважаємо невинними слабкостями, можуть легко перетворитися на серйозні залежності. Ми починаємо ранок із кави — а невдовзі вже не здатні прокинутися без цього напою. Перевіряємо робочі чати в месенджерах — і згодом що кілька хвилин нам ввижається тенькання телефона в кишені. Незабаром ці невинні звички вже керують нашим життям.

Ці маленькі звички не просто забирають у нас свободу — вони затуманюють ясність розуму. Нам здається, що ми все тримаємо під контролем, але чи справді це так? Один залежний якось сказав: «Залежність — це коли ти більше не можеш покинути». Повернімо собі цю здатність — звільнятися від того, що керує нами.

Залежності можуть бути різні: алкоголь, наркотики, скарги на життя, плітки, інтернет, звичка гризти нігті тощо. Хай би що це було, необхідно повернути собі здатність покинути — від цього залежить ясність нашого мислення й самоконтроль.
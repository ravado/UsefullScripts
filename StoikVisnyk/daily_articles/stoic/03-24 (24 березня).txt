<b>24 березня</b>

<b>Філософія — усюди </b>

<blockquote class="Цитата-1-й">Їж як людина, пий як людина, одягнися, одружися, народи дітей, прояви політичну позицію — а ще гідно витримай кривду, терпи свавільного брата, батька чи сина, сусіда чи співробітника. Покажи нам, як ти можеш із цим упоратися, щоб ми побачили: ти справді чомусь-таки навчився у філософів.

Епіктет, «Бесіди», 3.21.5–6</blockquote>


Плутарх, автор біографій багатьох стоїків, яких дуже поважав, аж на схилі літ узявся вивчати вершинні твори давньоримської філософії. Але на свій подив (про це він згадує в біографії Демосфена), дуже швидко сприйняв те, що писали мудреці. Плутарх говорить: «Не тільки слова допомагали мені добре зрозуміти всі події, а радше власний досвід переживання тих подій допоміг зрозуміти значення слів».

Саме це мав на увазі Епіктет, коли казав про вивчення філософії. Вивчайте її, але також живіть нею. Тільки так ви зрозумієте, про що йдеться в текстах. І ще важливіше — тільки з ваших учинків, із того, який вибір ви робите, можна буде судити, чи справді вчення досягло вашого серця.

Пам’ятайте про це сьогодні, коли йдете на роботу, на побачення або на виборчу дільницю, коли телефонуєте ввечері батькам, вітаєтеся з сусідом, прямуючи до дверей будинку, даєте чайові кур’єру, кажете «добраніч» коханій людині. Усе це — філософія. Усе це — досвід, який надає сенсу словам.
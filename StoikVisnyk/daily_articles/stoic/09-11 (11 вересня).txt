<b>11 вересня</b>

<b>Як воно — жити в скруті?</b>

<blockquote class="Цитата-1-й">Звикаймо ж обідати, не оточуючи себе цілими юрбами — удовольняймося нечисленною прислугою, у доборі одягу зважаймо лише на вжиток, задля якого він винайдений, робімо скромнішим наше помешкання.

Сенека, «Про спокій душі», 9.3b</blockquote>


Письменник Стефан Цвейг, знаний прихильним ставленням до мудрості стоїків, був колись автором бестселерів, аж поки його життя не зруйнував прихід до влади Гітлера. На жаль, історія знає безліч таких несправедливостей: політики мусять подавати у відставку через власні вчинки, які потім виявляються сміливими, працьовиті й чесні сім’ї позбуваються заощаджень через негідну поведінку банкірів, когось безпідставно звинувачують у злочинах і лише через багато років виправдовують.

У будь-який момент ми можемо втратити своє становище, і тоді нам доведеться обходитися меншим: меншими грошима, меншою повагою, меншими зручностями, меншими можливостями. Навіть із віком оце «менше» наздоганяє нас: ми стаємо менш мобільними, менш енергійними, менш вільними. Утім, певною мірою ми можемо підготуватися до цього: тренувати себе для майбутніх обмежень.

Щоб захистити себе від несподіванок долі, треба вже зараз жити скромно. Сьогодні ми можемо поставити собі за мету звикати до меншого: якщо ситуація складеться так, що ми будемо змушені задовольнятися малим, нам буде легше це пережити.
<b>15 серпня</b>

<b>Верховний суд вашого розуму</b>

<blockquote class="Цитата-1-й">...у кількох словах: є одне благо — доброчесність; без неї, певна річ, не може бути жодного іншого блага; сама ж доброчесність перебуває в найкращій, тобто розумній частині нашого єства. У чому ж полягає та доброчесність? У правдивому, несхитному судженні. Від нього — душевні порухи; завдяки йому набувають ясності всі образи, що є джерелом тих порухів. 

Сенека, «Моральні листи до Луцілія», 71.32</blockquote>


Подумайте, яку ви знаєте людину з твердим, «залізним» характером. Чому вона така надійна, варта довіри й бездоганна? Завдяки чому має чудову репутацію?

Якщо добре подумати, виявиться, що це все завдяки тому, що ця людина послідовна. Вона чесна не тільки тоді, коли це вигідно. Вона поруч не тільки тоді, коли всі це оцінять. Варті захоплення якості проявляються в кожному її вчинку («у кожному душевному поруху»).

Чому ми поважаємо таких людей, як, наприклад, Теодор Рузвельт? Не тільки тому, що він одного разу продемонстрував сміливість, відвагу або твердість. А тому, що в кожній історії про нього можна побачити прояв цих якостей. Коли Рузвельт був молодим і слабким, він став боксером. Коли був іще молодшим і слабшим, то щодня ходив у спортзал, облаштований у власному будинку, і займався там аж до знемоги. Коли в один день утратив і дружину, і матір, то поїхав на ферму й доглядав худобу. І так далі.

Ви — сума ваших учинків. І душевні порухи відбивають ваші колишні дії. Тому вчиняйте мудро.
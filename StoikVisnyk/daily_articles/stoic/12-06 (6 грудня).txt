<b>6 грудня</b>

<b>Меч, який висне над вами</b>

<blockquote class="Цитата-1-й">Не поводься так, якби ти збирався жити десять тисяч літ. Висить над тобою смерть. У той час, як живеш, у той час, як це у твоїй силі — будь добрий.

Марк Аврелій, «Роздумування», 4.17</blockquote>


Є така давня історія. Якось помічник царя позаздрив правителеві, бо вважав, що його життя легке й приємне. Тоді цар запропонував на день помінятися з помічником місцями: мовляв, хай той відчує, як воно — бути царем. А щоб заступник краще відчув, що значить сидіти на троні, над ним підвісили гострий меч на кінській волосині, який мав символізувати тягар влади й страх убивства. Це підвішене нагадування про смерть і труднощі ми називаємо Дамокловим мечем.

У реальності Дамоклів меч висить над кожним із нас. Життя може скінчитися будь-якої миті. Усвідомлюючи цю небезпеку, ми можемо піти двома шляхами: боятися й жахатися смерті або використати її як мотивацію. Бути добрими, бо меч висить, і більше немає чого боятися. Невже вам хочеться, щоб смерть застала вас посеред якоїсь огидної справи, за яку неймовірно соромно? Невже хочеться, щоб смерть побачила, як ви збираєтеся стати добрими в майбутньому?
<b>19 жовтня</b>

<b>Хороші звички перемагають погані</b>

<blockquote class="Цитата-1-й">Оскільки звичка має такий сильний вплив, і ми звикли слухатися своїх спонук, щоб отримувати чи уникати того, чого самі не вибирали, нам потрібно встановити протилежну до цього звичку, і там, де справа виглядає надто слизькою, використовувати натреновану протидію.

Епіктет, «Бесіди», 3.12.6</blockquote>


Коли пес голосно гавкає біля дверей, за якими стоїть незнайомець, найгірше, що ви можете зробити, — це прикрикнути на собаку. Тварині здасться, що ви теж гавкаєте! Коли собака тікає від вас, немає сенсу гнатися за нею, бо для неї це виглядає, наче ви обоє біжите. В обох випадках краще наказати собаці зробити щось інше. Сісти. Піти на свою підстилку. Бігти в інший бік. Розбити сценарій, перехопити негативний імпульс.

Із людьми так само. Коли з’являється погана звичка, перебийте її протилежною чеснотою. Наприклад, сьогодні ви усвідомили, що прокрастинуєте. Не боріться з собою. Краще встаньте й підіть погуляйте, провітріть голову, подумайте про інше. Якщо зловите себе на тому, що кажете щось погане, вульгарне, — не кусайте себе за язик. Скажіть краще людині щось приємне й позитивне, щоб пом’якшити свою грубість.

Знаходьте протилежність до старих звичок, застосуйте силу тренування, яка, наче двигун, поведе вас уперед. Якщо під час тренувань або роботи ви відчуваєте, що сачкуєте, скажіть собі: «Добре, а тепер я зроблю ще більше й ще краще».

Хороші звички мають силу перемагати погані. А звички з’являються легко, це ми всі знаємо.
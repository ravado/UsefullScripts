<b>26 грудня</b>

<b>Життя довге, якщо знати, як його використовувати</b>

<blockquote class="Цитата-1-й">Часу ж маємо не мало — багато його втрачаємо. Життя доволі довге й щедро дане нам для того, щоб використати його для великих справ, — тож мусимо добре ним розпорядитися. Але коли воно спливає у розкошах та бездіяльності, коли не йде на жодне добре діло, ось тоді, урешті, ступаючи на останню рису, — відчуваємо, що воно пройшло, а що воно йшло — не розуміли.

Сенека, «Про короткочасність життя», 1.3–4</blockquote>


Ніхто не знає, скільки триватиме його життя, але, на жаль, усі ми знаємо точно, що забагато життєвого часу витратимо намарно. Марні витрати — це сидіти без діла, гнатися за непотрібним, відмовлятися приділити час роздумам про те, що для нас по-справжньому важливо. Надто часто ми нагадуємо зарозумілих академіків, яких у класичному есеї про дурість критикував Плутарх: тих, які «витрачають сили на вивчення зовнішніх речей і пошук себе в них», а самі в цей час навіть не розуміють, що роблять це.

Тож коли сьогодні ви будете страшенно поспішати або якщо з ваших уст зірвуться слова: «У мене немає часу», зупиніться. Справді немає? Чи ви просто встрягли в купу непотрібних речей? Ви ефективно працюєте чи впустили у своє життя багато зайвого? Середньостатистичний американець близько сорока годин на рік проводить у дорожніх заторах. За життя таких заторів наберуться місяці. Утім, під «заторами» можна розуміти дуже багато інших справ — від сварок і витріщання в телевізор до звичайного марнування часу.

Ваше життя довге, просто використайте його правильно.
<b>23 січня</b>

<b>Правда про гроші</b>

<blockquote class="Цитата-1-й">Звернімося до по-справжньому багатих людей — як часто буває, що виглядають вони точно як бідняки! Коли їдуть за кордон, то мусять брати з собою небагато речей, а коли необхідно поспішати, то відпускають слуг. А солдати — чи багато із завойованих багатств можуть вони зберегти?

Сенека, «На втіху Гельвії», 12, 1b–2</blockquote>


Письменник Скотт Фітцджеральд, який часто оспівував життя багатих і знаменитих, як-от у книжці «Великий Гетсбі», один свій твір почав зі слів: «Дозвольте оповісти вам про дуже багатих людей. Вони відрізняються від нас із вами». За кілька років це опубліковане оповідання прочитав Ернест Гемінґвей і піддражнив свого старшого друга: «Звичайно, відрізняються, у них більше грошей».

Про це нагадує нам і Сенека. Він був одним із найбагатших мешканців Риму і не з чуток знав, що гроші впливають на життя дуже мало. Вони не розв’язують усіх проблем, як думають бідняки. Навіть усі багатства світу всіх проблем не позбавлять. Зовнішні речі не допоможуть налагодити внутрішні.

Ми постійно про це забуваємо і через те переживаємо багато болю та розчарувань. Гемінґвей колись написав про Фітцджеральда: «Він думав, що [багатії] — то особлива видатна раса, і коли виявилося, що це не так, пережив такий удар, якого не отримував більш ніколи». Якщо ми не змінимося, із нами буде те саме.
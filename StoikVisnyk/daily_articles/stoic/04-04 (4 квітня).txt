<b>4 квітня</b>

<b>Не дозволяйте обставинам змінити ваші думки</b>

<blockquote class="Цитата-1-й">Бережися, щоб тебе не зробили цісарем, щоб тебе не пофарбували тією фарбою. Бо такі речі трапляються. Тому будь простий, добрий, чистий, серйозний, вільний від манірності, будь приятелем справедливості, почитателем богів, будь милий, делікатний, енергійний в усіх правильних вчинках. Старайся далі бути таким, яким хотіла тебе зробити філософія. Шануй богів і помагай людям. Життя коротке. Існує тільки один плід земного життя — побожна вдача й суспільні вчинки. 

Марк Аврелій, «Роздумування», 6.30</blockquote>


Важко навіть уявити, що довелося пережити Марку Аврелію. Він не народився імператором, не прагнув ним стати — на нього поклали обов’язки володаря, не рахуючись із його бажаннями. Раптово він став найбагатшою у світі людиною, командувачем найпотужнішої армії, керівником найбільшої в історії імперії, майже богом на землі.

Не дивно, що йому доводилося писати послання до себе: нагадати, що всесвіт не крутиться навколо його особи. Без цих нагадувань Марк Аврелій, можливо, утратив би розуміння того, що є насправді важливим, і збився б на манівці брехні інших людей, які чогось потребували від нього. Те саме може статися з нами, хай би яку посаду ми обіймали, — кожен має небезпеку захворіти на манію величі. Тож коли ми переживаємо успіх, то мусимо подбати, щоб він не вдарив нам у голову. І повинні плекати свій характер, відкидаючи спокусу пустити все за течією. Ми маємо йти вслід за покликом здорового глузду і жодним удачам не дозволяти звести нас із обраного шляху.
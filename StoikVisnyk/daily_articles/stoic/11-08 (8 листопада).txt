<b>8 листопада</b>

<b>Актори у виставі</b>

<blockquote class="Цитата-1-й">Пам’ятай, що ти є актором у такому роді драми, як її вибирає автор; якщо вона коротка — то в короткій; якщо вона довга — то в довгій. Якщо йому припало би до вподоби, щоб ти виконував роль бідної людини чи каліки, володаря чи рядового громадянина, гляди, щоб ти виконував її добре. Бо твоє діло — виконувати добре призначену ролю, а вибір її належить кому іншому.

Епіктет, «Енхейридіон», 17</blockquote>


Марк Аврелій не хотів бути імператором. Він не був політиком, який гнався за посадами, не був він і справжнім спадкоємцем престолу. Як можна судити з його листів і з історії, Марк Аврелій по-справжньому хотів стати філософом. Але римська еліта, зокрема імператор Адріан, у ньому щось побачили. Марка Аврелія виховували так, щоб він міг упоратися з владою, тому його вибрали й поставили в ряд потенційних претендентів на престол. А потім посадили на нього, оскільки знали, що зі своїм завданням він упорається. У той самий час жив Епіктет; майже все життя він був рабом, якого переслідували за його вчення. Обидва ці чоловіки багато зробили кожен у своїй соціальній ролі.

Наше становище в житті визначається майже так само випадково, як цифри на гральних кісточках. Одні з нас народжуються в привілейованих умовах, інші — навпаки. Іноді нам випадають саме ті можливості, яких ми прагнемо. Іншим разом доля дає нам нагоду відпочити, утім, ми сприймаємо це як нещастя.

Сьогодні стоїки нагадують: хай би що сталося з нами нині, хай би де ми були соціально, фізично й інтелектуально, наша робота — не скаржитися, не плакатися, але зробити все від нас залежне, щоб прийняти й виконати її. Чи є тут простір для гнучкості й амбіцій? Звісно! В історії сценічного мистецтва було повно випадків, коли епізодичні ролі перетворювалися на зіркові виступи, а незабутні персонажі продовжували жити в майбутніх адаптаціях. Але навіть у цих випадках усе починалося з прийняття й розуміння, а також бажання досконало зробити те, що було призначено.
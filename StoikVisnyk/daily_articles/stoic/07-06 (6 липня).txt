<b>6 липня</b>

<b>Уставайте й світіть</b>

<blockquote class="Цитата-1-й">Коли вранці неохоче піднімаєшся з постелі, хай у тобі буде присутня ця думка: устаю, щоб ушанувати працю людської істоти. Чому ж я не задоволений, коли маю робити речі, для яких існую та для яких прийшов на світ? Чи створений був я на те, щоб лежати в постільній білизні й грітися? — Але це приємніше. — То ти існуєш, щоб розважатися, а не для дії та зусилля? Ти неохоче виконуєш працю людської істоти та не поспішаєш робити те, що згідне з твоєю природою?

Марк Аврелій, «Роздумування», 5.1</blockquote>


Утішає думка, що навіть дві тисячі років тому римський імператор (який, казали, спав дуже мало) умовляв себе зібрати волю в кулак, відкинути ковдру й устати вранці з ліжка. Від найпершого нашого дня в школі й аж до пенсії ми щоранку теж ведемо таку боротьбу. Було б так гарно знову заплющити очі й просто вимкнути будильник. Але ні, не можна. Бо в нас є робота. Не тільки та, яку ми собі запланували, а й глобальне завдання, про яке говорили стоїки: загальне благо. Ми не зможемо прислужитися ні собі, ні іншим, ні світові, якщо зранку не встанемо з ліжка й не підемо працювати; і що раніше, то краще. Тому — уперед. Біжіть у душ, випивайте каву й до праці!
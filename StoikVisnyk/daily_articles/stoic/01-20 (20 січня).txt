<b>20 січня</b>

<b>Запаліть знову свої думки</b>

<blockquote class="Цитата-1-й">Як можуть наші принципи стати мертвими, коли не погашені думки, що їм відповідають? А це лежить у твоїй силі — без упину роздмухувати ці думки в полум’я... У твоїй силі повернути своє життя. Гляди знову на речі так, як ти звик був на них дивитися, бо в цьому полягає відновлення твого життя.

Марк Аврелій, «Роздумування», 7.2</blockquote>


Останні кілька тижнів були неймовірно складними? Довелося порушити деякі власні принципи й переконання? Що ж, це нормально. Із кожним трапляється.

Напевно, таке сталося і з Марком Аврелієм. Можливо, тому він зробив цей запис для себе. Мабуть, виникли якісь проблеми з сенаторами або із сином-бунтарем. Марк Аврелій, певно, розлютився, засмутився, перестав дослухатися до внутрішнього голосу. Та й хто на його місці зробив би інакше?

Але філософ нагадує сам собі й нам: хай би що трапилося, хай би якою негідною була наша поведінка, принципи життя залишаються незмінними. Ми можемо повернутися до них будь-якої миті. Те, що було вчора, що було навіть п’ять хвилин тому, уже в минулому. Ми знову можемо запалити свої думки й почати все наново.

Чому не зробити б це просто зараз?
<b>26 вересня</b>

<b>Для чого нам відпочинок</b>

<blockquote class="Цитата-1-й">Дозвілля без книжки — це смерть і похорон живої людини.

Сенека, «Моральні листи до Луцілія», 82.4</blockquote>


Ви заслужили відпочинок. Ви тяжко працюєте. Йдете на жертви. Підштовхуєте себе. Настав час розслабитися. Заскакуйте в літак, реєструйтеся в готелі — і бігом на пляж. Але прихопіть книжку (тільки не «пляжне чтиво»). Насолоджуйтеся відпочинком як поет — не ліниво, а активно, спостерігаючи за світом навколо, усотуючи його в себе, починаючи краще розуміти своє місце в ньому. Час від часу відпочивайте від роботи, але не від навчання.

Можливо, ви хочете швидко заробити багато грошей, щоб раніше піти на пенсію? Це дуже добре! Але мета заслуженого відпочинку — не жити бездіяльно й бездумно, не розтягувати години; хоча це так легко. Навпаки, його мета — прибрати з дороги всі речі, які відволікають від найголовнішого. Сидіти без діла? Без кінця дивитися телевізор? Чи вештатися з країни в країну, щоб зачекінитися в соцмережі? Це не життя. І не свобода.
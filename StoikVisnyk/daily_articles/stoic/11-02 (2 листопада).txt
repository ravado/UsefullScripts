<b>2 листопада</b>

<b>Бажати того, що має статися</b>

<blockquote class="Цитата-1-й">Ніколи ніщо не перешкоджало моїм бажанням, ніколи не відбувалося проти моєї волі. Як це може бути? Я вирішив діяти у згоді з Божою волею. Бог хоче, щоб я захворів — значить, і я того хочу. Він бажає, щоб я щось обрав, значить, і я цього бажаю. Він бажає, щоб я чогось прагнув або щоб щось було мені дано — значить, я бажаю того самого. Чого не бажає Бог, того і я не бажаю.

Епіктет, «Бесіди», 4.1.89</blockquote>


Напередодні вторгнення в Нормандію генерал Ейзенхауер написав дружині: «Ми зробили все, що змогли передбачити, війська готові, кожен із нас робить усе від нього залежне. Подальші події — у руках богів». Він зробив усе, що міг, і тепер мало статися те, що призначене долею. Як сказав би Епіктет, тепер генерал був готовий до всього. Того самого вечора Ейзенхауер написав іще одного листа — на той випадок, якби вторгнення було невдалим. Якщо поразка була тим, що визначив у цій ситуації Бог — чи доля, чи удача, називайте це на ваш розсуд, — генерал був готовий.

Це чудовий урок для нас. Людина, яка керувала чи не найпотужнішою армією світу, напередодні найбільш професійно спланованого й організованого вторгнення була достатньо смиренною, щоб визнати: результат кампанії залежав від чогось більшого, ніж вона сама.

Так відбувається з кожною нашою затією. Хай би скільки ми готувалися, хай би якими розумними й умілими були, кінцевий результат — у руках богів. Що раніше ми це усвідомимо, то краще.
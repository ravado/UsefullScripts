<b>30 квітня</b>

<b>Що підходить для вашого характеру?</b>

<blockquote class="Цитата-1-й">Так само, як раціональне й ірраціональне різне для різних людей, добре чи зле або корисне чи марне — теж різне для кожної людини. Ось чому нам потрібна освіта: щоб ми навчилися узгоджувати свої упереджені поняття про раціональне й ірраціональне з природою. Коли ми визначимо це для себе, то не просто зможемо точно визначати вартість зовнішніх речей, а й виведемо правила, що будуть узгоджуватися з нашим характером.

Епіктет, «Бесіди», 1.2.5–7</blockquote>


Легко потрапити в пастку власної думки про різні речі. Ми починаємо діяти за невидимими сценаріями — виконувати інструкції й завдання, яких навіть не розуміємо. Що критичніше ми сприйматимемо ці сценарії, що активніше звірятимемо їх зі знаннями, які нам дає освіта, то впевненіше зможемо стати самі собі компасом і мати власні переконання й думки, ніким не нав’язані.

Характер — це потужний захист у світі, що весь час прагне спокусити, купити, випробувати й змінити вас. Якщо ви знаєте, у що вірите й чому, то не вгрузнете в нездорові стосунки, роботу, яка знесилить вас до останку, не заведете ненадійних друзів і не захворієте на всі ті численні недуги, що підстерігають людей, які досі не визначилися з власними базовими переконаннями. Усе це — завдяки освіті. Ось для чого ви вчитеся.
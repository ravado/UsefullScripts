<b>1 грудня</b>

<b>Уявіть, що сьогодні — ваш останній день </b>

<blockquote class="Цитата-1-й">Тож укладаймо свої думки так, мовби ми вже сягнули тієї межі. Нічого не відкладаймо на потім. Щодня розраховуймося з життям, аби нічого йому не бути винним. Найбільшою нашою помилкою щодо життя є те, що ми завжди залишаємо його незавершеним, завжди відкладаємо щось на завтра. Хто щодня викінчує своє життя, як митець — малюнок, тому час не потрібен.

Сенека, «Моральні листи до Луцілія», 101.7b–8а</blockquote>


«Проживай кожен день так, ніби він останній» — затерта фраза. Багато хто так каже, мало хто так чинить. Чи розумно було б так робити, зрештою? Звісно, Сенека не закликає нас порушувати закони й відкидати здоровий глузд: приєднатися до якоїсь оргії, бо скоро кінець світу.

Краща аналогія — солдат, який має йти на війну. Він не знає, вернеться додому живим чи ні, і що ж він робить?

Упорядковує всі справи. Дещо завершує. Каже дітям і родині, як він їх любить. Не витрачає часу на сварки або прикрі розмови. І от зранку він іде — сподіваючись, що повернеться, але готовий до можливості, що ні.

Давайте сьогодні проживемо саме так.
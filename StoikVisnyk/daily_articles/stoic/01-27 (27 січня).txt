<b>27 січня</b>

<b>Три царини, у яких необхідно вправлятися</b>

<blockquote class="Цитата-1-й">Є три царини, у яких потрібно вправлятися людині, що хоче бути мудрою і доброю. Перша — питання бажань і небажань: щоб ніколи не переходити межу в бажаннях і не наштовхнутися на те, що їм перешкоджає. Друга — питання поштовхів до дії або бездіяльності, ширше — питання обов’язку: щоб людина робила щось тільки з добрих причин і уникала недбальства. Третя — питання звільнення від помилкових висновків, питання врівноваженості й загалом суджень, наскільки наш розум довіряє власним висновкам. Серед цих царин головна і найнагальніша — перша, у якій ідеться про пристрасті, адже сильні емоції виникають тільки тоді, коли ми неправильно керуємо власними бажаннями й небажаннями.

Епіктет, «Бесіди», 3.2.1–3а</blockquote>


Сьогодні пропонуємо зосередитися на трьох царинах, у яких, на думку Епіктета, нам необхідно вправлятися.

По-перше, ми маємо визначити, чого потрібно бажати, а чого — уникати. Чому? Щоб бажати доброго й уникати поганого. Недостатньо просто йти за покликом власного тіла: воно легко може завести нас на хибний шлях.

По-друге, треба дослідити, що штовхає нас робити ті чи інші вчинки, тобто власну мотивацію. Чи правильна вона? Чи не робимо ми щось тільки тому, що вчасно не зупинилися подумати? А можливо, ми вважаємо, що мусимо щось робити?

І по-третє, наші судження. Здатність побачити речі правильно і ясно приходить тоді, коли ми використовуємо даний від природи дар — власний глузд.

Ці три окремі царини, у яких потрібно тренуватися, у житті дуже часто перетинаються. Наші судження впливають на бажання, бажання впливають на дії, так само й на судження. Але нам не можна просто скласти руки й чекати, поки все станеться само собою. Кожне питання потребує наших зусиль і роздумів. Якщо ми готові вкласти їх, то на виході отримаємо ясність думки й успіх у діяльності.
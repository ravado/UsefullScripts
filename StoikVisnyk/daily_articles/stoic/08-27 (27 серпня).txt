<b>27 серпня</b>

<b>Сміятися чи плакати?</b>

<blockquote class="Цитата-1-й">[Геракліт], тільки-но опинявся серед люду, одразу плакав, а [Демокріт] — сміявся. Цей, що б ми не робили, в усьому бачив щось жалюгідне, а той — безглузде. Усе треба полегшувати й не так близько брати до серця. Розумніше насміхатися з життя, аніж його оплакувати.

Сенека, «Про спокій душі», 15.2</blockquote>


Можливо, саме це спостереження Сенеки лягло в основу відомого вислову «Не знаю, чи сміятися, чи плакати». Стоїки не бачили сенсу в тому, щоб сердитися чи журитися через речі, які для нас байдужі. Особливо якщо в результаті нам і справді стає гірше.

Це ще раз доводить, що стоїки не були депресивними злими стариганами. Навіть якщо ситуація й справді була важка, навіть якщо світ очікував, що вони розпачливо ридатимуть, стоїки свідомо обирали інше: сміятися з труднощів.

Ми теж можемо зробити такий вибір, як Демокріт. У будь-якій ситуації легше знайти гумор, аніж ненависть. До того ж гумор більш продуктивний: завдяки йому життя стає легшим.
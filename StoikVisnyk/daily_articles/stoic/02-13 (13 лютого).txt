<b>13 лютого</b>

<b>Задоволення може стати покаранням</b>

<blockquote class="Цитата-1-й">Якщо ти засліплений зовнішнім виглядом якоїсь обіцяної насолоди, бережися, щоб вона тебе не спантеличила. Але нехай справа почекає на тебе, та постарайся для себе про відстрочення. А тоді візьми до уваги два різні моменти: той час, коли ти будеш утішатися насолодою, і той, у якому, зазнавши насолоди, будеш шкодувати та докоряти собі. А в протилежності до обох цих ситуацій, уяви собі, як ти будеш тішитися та звеличувати себе, якщо утримаєшся. І навіть хоч би вона здавалася своєчасною насолодою, пильнуйся, щоб не піддатися її чарам, принадам і спокусам. Але в протилежності до цього уяви собі, як далеко краще бути свідомим того, що ти здобув таку велику перемогу.

Епіктет, «Енхейридіон», 34</blockquote>


Постійно контролювати себе — це важко, без сумніву. Можливо, вам допоможе один трюк, запозичений від людей, які дотримуються суворих дієт. Деякі з них улаштовують собі «вихідний» — один день на тиждень, коли можна їсти все, що забажається. Ці люди протягом тижня складають список продуктів, яких їм дуже хочеться, щоб потім у «вихідний» дозволити собі їх з’їсти. Ідея в тому, що оскільки шість днів із семи ви споживатимете здорову їжу, то один день не завдасть непоправної шкоди.

Звучить непогано, на перший погляд, але кожен, хто пробував робити собі «вихідні» від дієти, знає: щоразу об’їдаєшся до нудоти й потім картаєш себе за це немилосердно. Минає трохи часу — і людина вже готова повністю відмовитися від таких «вихідних», бо розуміє: у них немає нічого хорошого, та їх і не хочеться. Це спрацьовує як стратегія мудрого батька, який застає сина з цигаркою і змушує його викурити цілу пачку за раз.

Важливо, щоб спокуси поєдналися зі своїми прямими наслідками. Коли людина починає розуміти, що дозволяти собі все — це ще гірше, ніж утримуватися, то спокуса втрачає для неї принаду. Так стриманість стає більшою насолодою, ніж примарне задоволення, яке можна отримати, піддавшись спокусі.
<b>23 липня</b>

<b>Почесті й погорду сприймайте однаково байдуже</b>

<blockquote class="Цитата-1-й">Приймай багатство й добробут без гордовитості та будь готовий дозволити йому покинути тебе.

Марк Аврелій, «Роздумування», 8.33</blockquote>


У важкі часи для Римської імперії, коли тривала громадянська війна між Помпеєм і Юлієм Цезарем, перший вирішив доручити Катонові керувати військовою кампанією. Це була дуже висока посада, і отримати її будь-хто мав би за честь. Але за кілька днів, намовлений заздрісниками з оточення, Помпей відкликав своє рішення й позбавив Катона його повноважень.

Здавалося б, це так принизливо — отримати високу посаду й відразу ж її втратити. Але записи свідчать, що Катон ніяк не відреагував ані на честь, що йому випала, ані на приниження. Спокійно прийняв і те, й інше. Після позбавлення повноважень він виголошував для воїнів підбадьорливі промови перед боєм — для тих самих воїнів, якими мав командувати ще кілька днів тому.

Про це говорить і Марк Аврелій. Не сприймайте примхи долі близько до серця, так само, як і нагороди та визнання, особливо якщо вам випало працювати над відповідальним завданням. Несуттєві деталі, такі як підвищення чи пониження, нічого не свідчать про вас як про людину. Засвідчити про вас можуть лише ваші вчинки.
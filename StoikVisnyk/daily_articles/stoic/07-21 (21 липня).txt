<b>21 липня</b>

<b>Народжені для спільної праці </b>

<blockquote class="Цитата-1-й">Коли прокинешся зо сну з нехіттю, пам’ятай, що це згідне з твоїм устроєм і людською природою — виконувати громадські вчинки, а спання притаманне теж нерозумним створінням. А те, що відповідне кожній окремій істоті, є в більшому ступені її власним, більше підхожим до її природи та в дійсності також більше чарівним.

Марк Аврелій, «Роздумування», 8.12</blockquote>


Якщо собака цілий день проваляється в ліжку — мабуть, у вашому, — у цьому не буде нічого поганого. Це ж пес. Він не мусить бути деінде, не має інших обов’язків, крім бути собою. Стоїки вважали, що ми, люди, маємо вищу мету й відповідаємо не перед богами, а одне перед одним. Щоранку нас піднімає з ліжка — навіть коли нам, як Марку Аврелію, так не хочеться вставати — обов’язок виконувати спільну працю. Цивілізація й держава — великі проекти, які ми створюємо всі разом і робили це з пращурами протягом тисячоліть. Ми народжені для співпраці (синергії) одне з одним.

Тому якщо вам потрібен додатковий поштовх, щоб сьогодні вранці піднятися з ліжка, якщо ви потребуєте чогось більшого, ніж кава, згадайте про свою місію. Є люди, які вас потребують. Ваша мета — працювати спільно з ними, вершити великі справи. І ми чекаємо на вас із нетерпінням.
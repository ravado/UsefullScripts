<b>17 березня</b>

<b>Краса вибору</b>

<blockquote class="Цитата-1-й">Тебе визначає не твоє тіло чи твоя зачіска, а здатність робити правильний вибір. Якщо твій вибір буде гарним, то ти теж будеш гарним.

Епіктет, «Бесіди», 3.1.39b–40a</blockquote>


Саме ця цитата звучить у фільмі «Бійцівський клуб»: «Ти — не твоя робота, ти — не сума, що лежить на рахунку в банку. Ти — не автомобіль, на якому їздиш. Ти — не вміст свого гаманця». Очевидно, наш друг Епіктет не бачив цього фільму й не читав книжки, але, схоже, споживацтво 90-х років XX століття існувало й у Стародавньому Римі.

Легко переплутати той образ себе, який демонструємо світові, з тим, ким ми насправді є. Особливо якщо медіа свідомо стирають межу між ними двома.

Сьогодні, можливо, ви гарно виглядаєте, але якщо для наведення лоску довелося цілий ранок просидіти перед дзеркалом, то стоїки запитали б: а чи справді ви гарні? Тіло, виплекане в ненастанних тренуваннях, чудове. Тіло, накачане, щоб вразити когось у спортзалі, — ні.

Ось про що закликають подумати стоїки. Не про те, як виглядають речі, а скільки зусиль і праці було в них укладено, унаслідок якого вибору вони з’явилися.
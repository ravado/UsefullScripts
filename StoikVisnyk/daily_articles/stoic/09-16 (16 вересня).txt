<b>16 вересня</b>

<b>Будь-хто може вхопити удачу за хвіст, але не кожен зможе її втримати</b>

<blockquote class="Цитата-1-й">Успіх приходить і до тих, хто не має таланту, але тільки величні люди здатні тріумфувати над бідами й страхами людського життя.

Сенека, «Про провидіння», 4.1</blockquote>


Можливо, ви знаєте людей, яким у житті неймовірно щастить. Може, вони виграли в генетичній лотереї або легко злітали кар’єрною драбиною. Ніколи не плануючи, приймаючи невдалі рішення, кидаючись від одної справи до іншої, вони, можливо, весь час виходили сухими з води. Є така приказка: «Бог любить дурнів».

Нічого дивного, що таким людям трохи заздриш. Нам теж хочеться легкого життя — принаймні ми так думаємо. Але чи настільки воно сповнене захвату?

Пощастити може будь-кому. Для цього не потрібно особливих умінь, і ніхто не вважатиме це заслугою людини.

З іншого боку, є люди, які долають труднощі, продовжують іти далі, коли всі навколо вже здалися, досягають мети чесною й важкою працею. Ось ними ми захоплюємося, бо вони вижили завдяки стійкості, а не завдяки удачі чи сприятливим обставинам. Люди, які долають не тільки перешкоди на шляху до успіху, а й власні слабкості й емоції — ось хто нас вражає. Ось хто справді величний.
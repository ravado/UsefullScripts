<b>5 січня</b>

<b>Чітко визначте свої наміри</b>

<blockquote class="Цитата-1-й">...усякий труд повинен чогось стосуватися, мати якусь мету. Отож не пильність жене їх [людей], неспокійних, ледь не божевільних, а якісь облудні подоби речей.

Сенека, «Про спокій душі», 12.5</blockquote>


Роберт Грін, автор супербестселера «48 законів влади», так сформулював 29-й із них: «Сплануйте все, що збираєтеся зробити, до самого кінця». Ось як він пояснив цей закон: «Якщо ви сплануєте все до кінця, то не боятиметеся обставин і перешкод та точно знатимете, коли потрібно зупинитися. Скеровуйте свою фортуну й визначте власне майбутнє, плануючи далеко наперед».

Стівен Кові, також автор багаторічного бестселера «7 звичок надзвичайно ефективних людей», визначив другу з них так: «Починай із думкою про кінцеву мету».

Думати про мету — не означає гарантувати, що ви зможете її досягти. Ніхто зі стоїків ніколи не став би стверджувати такого. Але не думати про мету означає гарантувати, що ви її не досягнете. Стоїки вважали, що οϊησις (хибні уявлення) — це причина душевних хвилювань, а також хаосу в житті та діяльності. Якщо ваші зусилля не скеровано на результат або мету, чи знатимете ви, що потрібно робити день у день? Чи розрізнятимете, яким речам варто сказати «так», а яким — «ні»? Чи зрозумієте в якийсь момент, що з вас досить? Що ви досягли мети? Або збилися зі шляху? Як ви зможете це зрозуміти, якщо не визначите для себе, щó для вас прийнятно, яка ваша мета і де ваш шлях?

А ніяк. І це означає, що ваше життя перетвориться на суцільну поразку. Або навіть гірше: відсутність напрямку призведе вас до божевілля.
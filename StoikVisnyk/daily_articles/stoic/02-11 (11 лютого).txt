<b>11 лютого</b>

<b>Герой чи злодій?</b>

<blockquote class="Цитата-1-й">Наш дух то володарем буває, то тираном. Володарем — коли має на меті чесне, коли дбає про здоров’я дорученого йому тіла, не вимагає від нього нічого ганебного, брудного. Коли ж він не володіє собою, коли зробиться захланним, розбещеним, тоді й отримує ненависне, зловісне ім’я — стає тираном.

Сенека, «Моральні листи до Луцілія», 114.24</blockquote>


Кажуть, що абсолютна влада псує людину. На перший погляд видається, що це справді так. Учень Сенеки імператор Нерон із своєю колекцією злочинів і вбивств — яскравий тому приклад. Іще один імператор, Доміціан, узяв і заборонив усіх філософів у Римі, через що Епіктет мусив тікати з міста. Більшість римських імператорів була тиранами. А втім, не минуло й кількох років після вигнання, як Епіктет уже потоваришував із імператором Адріаном, який допоміг посісти трон Маркові Аврелію, одному з наймудріших володарів.

Тому не так уже й правильно стверджувати, що влада завжди псує людину. Напевно, багато що залежить від внутрішньої сили та самосвідомості цієї особистості — від того, що вона цінує, чого прагне, як розуміє справедливість і чи здатна протистояти спокусам безмежної влади й авторитету.

Усе це кожен із нас може застосувати до себе і в особистому житті, і в професійному. Тиран чи володар? Герой чи злодій? Ким вас можна назвати?
<b>5 листопада</b>

<b>Більша сила</b>

<blockquote class="Цитата-1-й">Саме це складає чесноту щасливої людини, а також добре життя: коли життєві справи скеровано так, щоб дух окремої людини узгоджувався з управителем усесвіту.

Хрисіпп, якого цитує Діоген Лаерцій у праці «Про життя, вчення та вислови знаменитих філософів», 7.1.88</blockquote>


Є програма позбавлення від залежностей, яка називається «12 кроків». Більшості залежних найважче дається другий крок: визнати існування вищої сили. Спочатку вони кажуть: «Ми атеїсти» або «Ми не любимо релігії» чи «Не розуміємо, для чого це потрібно».

Але потім ці люди усвідомлюють, що цьому визнанню противиться сама їхня залежність: це ще одна форма егоїзму й самозаглиблення. Справжній меседж другого кроку доволі легко сприйняти: «Ми віримо, що сила, більша за нас, зможе повернути нас до нормального життя». Наступні кроки — це необхідність підкоритися й відпустити свою залежність. Другий крок — це не так про Бога, як про подальші зміни: відпустити залежність, повернутися до всесвіту й відмовитися від згубної ідеї про те, що ти — його центр.

Не дивно, що серед прихильників програми «12 кроків» так багато тих, хто захоплюється філософією стоїків. Не обов’язково вірити, що всесвітом керує Бог, достатньо перестати вірити, що ним керуєте ви. Щойно людина зможе повернути свій дух до цієї ідеї, її життя відразу стане легшим і щасливішим. Адже вона позбавиться найбільшої залежності в житті — залежності від контролю.
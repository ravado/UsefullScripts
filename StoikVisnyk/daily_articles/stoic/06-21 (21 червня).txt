<b>21 червня</b>

<b>Гуляйте</b>

<blockquote class="Цитата-1-й">Мусимо дбати про дух, даючи йому час од часу спокій, що є для нього замість поживи; потрібно проходжуватися відкритою місцевістю, щоб він повнився там диханням неба, піднімався вгору.

Сенека, «Про спокій душі», 17.8</blockquote>


У надзвичайно шумному місті, такому як Рим, нелегко було знайти спокійний куточок. Рипіння коліс, крики вуличних торговців, удари ковальського молота — усе це наповнювало вулиці нав’язливим шумом (а що вже казати про запахи міста зі слабко розвиненою каналізацією й далекого від санітарних норм чистоти). Тому філософи часто ходили на прогулянки, щоб дістатися туди, куди їм було треба, щоб прочистити голову й ковтнути свіжого повітря.

Філософи, мислителі, письменники й поети всіх часів виявили, що прогулянки мають чимало додаткових переваг: вони дають час і місце для роботи. Ніцше казав: «Цінність мають лише ті ідеї, що виникли під час прогулянок».

Сьогодні обов’язково підіть гуляти. І в майбутньому, коли будете хвилюватися або втомитеся, — підіть гуляти. Якщо вам треба буде розв’язати складну проблему, щось вирішити — підіть гуляти. Коли будете у творчому настрої — підіть гуляти. Якщо захочеться подихати свіжим повітрям — підіть гуляти. Коли треба буде подзвонити — підіть гуляти. Якщо відчуєте, що пора розім’ятися, — підіть гуляти надовго. Коли призначите зустріч із другом — підіть гуляти з ним. А по дорозі наповніть енергією розум і тіло й знайдіть розв’язання своїх проблем.
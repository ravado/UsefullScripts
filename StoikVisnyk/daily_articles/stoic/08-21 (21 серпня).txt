<b>21 серпня</b>

<b>Не журіться наперед </b>

<blockquote class="Цитата-1-й">Пригніченою є душа, що тривожиться завтрашнім; нещасний ще перед усіма нещастями той, хто переживає, аби все те, чим насолоджується, залишилося при ньому до кінця. Ні хвилини спокою для нього; зазираючи в майбутнє, втратить теперішнє, що могло б його втішити.

Сенека, «Моральні листи до Луцілія», 98.5b–6a</blockquote>


Коли подумати, наше хвилювання про можливі майбутні негаразди виглядає доволі дивно. Якщо ми чогось очікуємо, значить, воно ще не трапилося, отже, ми абсолютно безпідставно, а втім, добровільно погоджуємося страждати. Гризти нігті, кривитися від нудоти, огризатися до людей, які потрапляють нам під руку. І все це тільки тому, що щось може трапитися.

Людина дії, людина прагматична надто зайнята, щоб витрачати час на таку дурню. Прагматик не може хвилюватися про все заздалегідь. Подумайте: найкращий сценарій розвитку подій — що все виявиться не так погано, як очікувалося; тоді ваші страждання будуть марними. Найгірший сценарій — і ви мучилися більше, ніж варто було страждати. Цей час можна було використати значно продуктивніше. Хіба вам хочеться день, який може стати для вас останнім, витратити на хвилювання? Хіба не краще було б присвятити саморозвитку той час, коли інші сидять на краєчку стільця, нервово очікуючи відповіді долі?

Хай новини приходять у свій час. А ви працюйте й не гайте часу на даремні хвилювання.
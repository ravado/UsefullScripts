<b>19 квітня</b>

<b>Наші спонуки</b>

<blockquote class="Цитата-1-й">Епіктет також сказав, що людина повинна відкрити правила щодо давання своєї згоди. А у відношенні до своїх спонук повинна пильнувати, щоб вони брали до уваги обставини, щоб були сумісні із суспільними інтересами та щоб мали на увазі вартість предмета.

Марк Аврелій, «Роздумування», 11.37</blockquote>


Ось перед нами імператор, найвпливовіша людина у світі, який цитує у своєму щоденнику повчання колишнього раба. (Наскільки нам відомо, Марк Аврелій міг читати конспекти Епіктетових лекцій, які отримав від його учня). Повчання про підкорення й служіння загальному добру, про обмеження влади конкретної людини, про те, як важливо випробовувати власні пориви (чи то спонуки). Таке незайве було б послухати будь-якому можновладцю.

Влада і безправність так рідко зустрічаються на одній орбіті, але коли сходяться, то можуть перевернути світ. Президент Авраам Лінкольн теж якось консультувався з Фредеріком Дуглассом, колишнім рабом, надзвичайно мудрим і передбачливим чоловіком.

Усі ці люди дотримувалися одного принципу: хай би скільки влади й повноважень ми мали, у житті необхідно залишати місце для несподіванок. А також служити загальному добру й ставити справжню вартість речей на перше місце. А найголовніше — бути готовим учитися у всіх мудрих людей, незалежно від їхнього статусу.
<b>26 квітня</b>

<b>Сила здобувається в тренуванні</b>

<blockquote class="Цитата-1-й">Припустімо, що під час гімнастичних вправ хтось дряпнув тебе нігтем або ударом у голову завдав тобі рану. Тоді ми не будемо виявляти якогось роздратування, образи чи підозрювати, що це зрадлива людина. А все-таки ми остерігаємося його не як ворога, не носимо підозріння, але уступаємо йому спокійно з дороги. Подібною повинна бути твоя поведінка в усіх інших життєвих ситуаціях. Не добачаймо багато речей у тих, що нагадують наших суперників у гімнастичних залах. Бо це, як я сказав, лежить у нашій силі — уступати з дороги та не мати ні підозріння, ні ненависті.

Марк Аврелій, «Роздумування», 6.20</blockquote>


Якщо кожен день і кожну життєву ситуацію розглядати як рутинне чергове тренування, усе раптом починає сприйматися не так гостро. До власних помилок і хиб інших починаєш ставитися поблажливіше. І далеко не так нервуєшся, ніж коли сприймаєш світ як поле для постійних змагань.

Якщо ви сьогодні спіткнетеся або хтось підставить вам ногу, струсіть із себе біль і скажіть: «Я вчуся. Мій партнер із атлетичних вправ теж навчається. Це для нас тренування — і тільки. Завдяки нашим реакціям на ситуацію я дізнаюся більше про партнера, а він — про мене».
<b>23 листопада</b>

<b>Прив’язаність — наш ворог </b>

<blockquote class="Цитата-1-й">Коротше, ти маєш пам’ятати, що якщо ти до чогось прив’язаний поза тим, що лежить у межах твого контролю, то можеш позбутися здатності обирати.

Епіктет, «Бесіди», 4.4.23</blockquote>


Індійський священик-просвітитель Ентоні де Мелло казав: «Є тільки одна-єдина річ, яка робить нас нещасними. І зветься вона прив’язаність». Прив’язаність до образу якоїсь людини, до багатства й статусу, до певного місця й часу, роботи чи способу життя. Це небезпечно з однієї простої причини: усі ці речі лежать поза межами нашого контролю. Ми не контролюємо, як надовго збережемо їх.

Епіктет іще за дві тисячі років до де Мелло зрозумів: саме через прив’язаності нам так важко прийняти зміни. Якщо ми щось маємо, то не захочемо його позбутися. І перетворюємося на рабів бажання зберегти статус-кво. Ми як Червона Королева з «Аліси в Країні Див»: мусимо бігти швидше й швидше, щоб залишатися на місці.

Але все міняється. Деякий час ми володіємо речами, а потім їх утрачаємо. Єдина постійна річ — проайрезис (προαίρεσις), наша здатність робити свідомий вибір. Речі, до яких ми прив’язані, приходять і йдуть, але наша здатність до вибору постійна й гнучка. Що раніше ми це усвідомимо, то краще. То легше буде прийняти те, що з нами відбувається, і пристосуватися до нього.
<b>6 листопада</b>

<b>Хто смикає за нитку?</b>

<blockquote class="Цитата-1-й">
Як день, що почався, побачить, що горда людина —
Так день, що закінчився, бачить смиренну її.
Ніхто не повинен на успіх надіятись надто,
Ніхто не повинен чекати, що бідам кінець.
Бо Мойра дві нитки ці міцно і тісно сплітає,
Вона не дає зупинитись фортуні й на мить.
І ні до одної людини вона не прихильна,
Тож жоден не може за завтра спокійно зітхнуть.
Бог не дає боротьби ні на мент зупинити:
Наше життя, наче вихор, женеться вперед.

Сенека, «Тієст», 613</blockquote>

Письменник Кормак Маккарті саме сидів у кімнаті мотелю, коли почув стук у двері. Прийшло повідомлення: йому присудили грант Макартура на 250 тисяч доларів. Несподівані події можуть бути й хорошими, і поганими.

Хто міг передбачити такий несподіваний поворот? Хто, крім Мойри, давньогрецької богині долі, яка пряде нитку людського життя? В античні часи вірили, що саме вона визначала, які події сповнюватимуть життя людини — добрі й погані. Давньогрецький драматург Есхіл писав: «Якщо боги посилають зло, уникнути його неможливо». Те саме стосується й щасливої долі.

Таке смиренне ставлення здається нам дивним, але древні розуміли, хто насправді контролює все (не вони, не ми!). Жодне процвітання й жодні труднощі не можуть бути стабільними або вічними. Успіх може перетворитися на біду, а біда — на успіх. Життя може змінитися в одну мить. Сьогодні подумайте над тим, як часто це трапляється.
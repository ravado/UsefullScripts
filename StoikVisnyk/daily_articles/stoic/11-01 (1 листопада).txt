<b>1 листопада</b>

<b>Приймайте все, що є</b>

<blockquote class="Цитата-1-й">Не вимагай, щоб події ставалися так, як ти бажаєш; але бажай, щоб вони ставалися так, як стаються, і все буде йти тобі добре.

Епіктет, «Енхейридіон», 8</blockquote>


<blockquote class="Цитата-1-й">
Легко славити провидіння за все, що стається, якщо маєш дві якості: цілісне бачення, що насправді сталося в кожному випадку, і відчуття вдячності. Без вдячності для чого потрібне бачення? А без бачення звідки виникне вдячність?

Епіктет, «Бесіди», 1.6.1–2</blockquote>


Сталося щось, чого ми не хотіли. Що легше змінити: нашу думку чи подію, яка вже в минулому?

Відповідь очевидна. Прийміть усе, що сталося, і не бажайте, щоб його не було. Стоїцизм називає це «мистецтвом згоди»: приймати все, а не боротися з кожною дрібницею.

А найбільш тямущі стоїки йдуть іще далі. Вони намагаються не просто приймати все, що сталося, а радіти цьому — хай би що відбулося. Через багато століть Ніцше сформулював чудовий вислів цієї ідеї — amor fati (любов до долі). Це не тільки прийняття, це й любов до всього, що сталося.

Хотіти всього, що сталося, — це мудрий шлях уникнути розчарування, адже ніщо не відбуватиметься проти вашого бажання. Але по-справжньому бути вдячним за все, що сталося? Любити все? Ось рецепт щастя й радості.
<b>10 січня</b>

<b>Якщо ви прагнете рівноваги</b>

<blockquote class="Цитата-1-й">Сутність добра — певний свідомий вибір; так само як сутність зла — вибір інакший. Що ж тоді зовнішнє? Це тільки матеріал для нашого свідомого вибору, який у роботі з ним досягає доброго або злого. Як він досягне доброго? Якщо не буде надміру цінувати матеріальне! Бо якщо судити про матеріальне правильно, то й вибір буде добрий, а якщо неправильно — злий.

Епіктет, «Бесіди», 1.29.1–3</blockquote>


Стоїки прагнули досягти рівноваги, стабільності, умиротворення — їх і ми найчастіше хотіли б мати, але якщо й перебуваємо в такому стані, то ненадовго. Як же стоїки домагалися своєї мети? Як можна досягнути евстатеї (цим словом Арріан описував учення Епіктета)?

По-перше, це не станеться само по собі, випадково. По-друге, не станеться тоді, коли втекти від зовнішніх подразників у тихе й спокійне місце. Просто треба фільтрувати зовнішній світ через сито наших суджень. Здоровий глузд здатен робити великі речі: брати купу незрозумілих і плутаних зовнішніх подій та впорядковувати їх.

Утім, якщо наші судження викривлені, бо ми не обтяжуємо себе у користуванні здоровим глуздом, то все в нашому житті теж буде викривленим, і ми не зможемо знайти точки опори в хаотичній гонці життя. Якщо ви прагнете рівноваги, ясності, то маєте судити про речі правильно.
<b>4 жовтня</b>

<b>Один за всіх і всі за одного</b>

<blockquote class="Цитата-1-й">Те, що недобре для роя, недобре й для бджоли.

Марк Аврелій, «Роздумування», 6.54</blockquote>


Стоїки оперували поняттям «симпатея» (συμπάθεια), що походило від уявлення про взаємопов’язаність космосу, у якому кожна річ — частина великого цілого. Марк Аврелій одним із перших заговорив про космополітизм, кажучи, що він — громадянин усього світу, не тільки Риму.

Слова про те, що людина — це лише бджола в рої, теж нагадують про цю ідею. Марк Аврелій у «Роздумуваннях» пізніше повторить цю саму думку, тільки викладену навпаки: «Те, що не може зашкодити суспільству, не зашкодить і людині».

Коли щось погане тільки для вас, це не означає, що воно погане для всіх. Коли щось добре тільки для вас, це не означає, що воно добре для всіх. Подумайте про магнатів — власників хеджевих фондів, які підривають економіку. Вони наживаються на тому, що буквально всі бідніють. Хіба такою людиною ви хотіли б бути? Справжній стоїк розуміє: правильні спонуки й учинки, що від них походять, природно несуть добро для всього загалу, і від цього мудра людина матиме тільки благо. Добрі й мудрі вчинки загалу — це благо для кожної окремої особи.
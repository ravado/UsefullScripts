<b>1 березня</b>

<b>Із чого починається філософія</b>

<blockquote class="Цитата-1-й">Важливе місце, з якого починається філософія, таке: чітко зрозуміти власні головні принципи.

Епіктет, Бесіди, 1.26.15</blockquote>


Філософія нас лякає. Із чого вона починається? Із книжок? Із лекцій? Із продажу всього, що маєш, і переселення в діжку?

Ні. Епіктет каже, що людина стає філософом тоді, коли піддає випробуванням причини власних дій і починає ставити питання до емоцій, переконань і навіть мови, тоді як усі інші їх сприймають мов належне. Уважається, що тварина усвідомлює себе, якщо здатна впізнати себе в дзеркалі. А ми можемо стверджувати, що стаємо на шлях філософії, коли починаємо усвідомлювати здатність аналізувати власний розум.

Чи можете ви зробити цей крок сьогодні? Коли ступите його, то відчуєте, що живете по-справжньому, тим життям — перефразовуючи Сократа, — яким варто жити.
<b>14 жовтня</b>

<b>Не лютуйте. Допомагайте </b>

<blockquote class="Цитата-1-й">Чи сердишся на того, у кого чути з-під пахв? Чи сердишся на того, у кого чути з уст? Що доброго дасть тобі ця схильність до злості? Він має такі вуста, він має такі пахви: це необхідність, щоб із таких речей добувалися такі запахи. Але людина має розум, їй скажуть і вона, якщо доложить труду, може зрозуміти, чим порушує пристойність, та скаже: бажаю тобі добра за твоє зауваження. І ти маєш розум. Своєю розумовою здібністю розбуди її розумову здібність. Покажи їй її помилку, нагадай. Бо коли вона послухає, то вилікуєш її, і не потрібно гніву.

Марк Аврелій, «Роздумування», 5.28</blockquote>


Оцей дядько, який сидить біля вас у літаку, голосно балакає із сусідкою й висвердлює вам мозок. У його бік ви вже скрегочете зубами, ненавидите його до глибини душі, бо він грубий, дурний і гидкий? Вам доводиться збирати всю волю в кулак, щоб тут же його не порішити? Дивно й смішно, що такі думки лізуть у нашу голову до того, як, наприклад, ми ввічливо попросимо сусіда розмовляти тихіше або спробуємо помінятися з кимось місцями. Ми краще будемо лютувати, сердитися, кипіти зсередини, але не ризикнемо розпочати незручну розмову, яка, можливо, допоможе іншій людині й змінить світ на краще. Ми не хочемо допомагати іншим ставати кращими, а чекаємо, що все зміниться за помахом чарівної палички або що люди перетворяться на приємних істот, бо ми дуже сильно цього бажаємо, аж висвердлюємо нищівним поглядом дірки в їхній шкірі. А втім, коли ми так думаємо, то невідомо ще, хто тут по-справжньому грубий.
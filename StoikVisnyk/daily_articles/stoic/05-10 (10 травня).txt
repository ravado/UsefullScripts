<b>10 травня</b>

<b>Не надихайтеся, а надихайте!</b>

<blockquote class="Цитата-1-й">Спроможімось і ми на якийсь небуденний вчинок! Будьмо й ми серед зразків!

Сенека, «Моральні листи до Луцілія», 98.13b</blockquote>


У часи Стародавньої Греції та Риму, як і тепер, політики часто в промовах намагалися «спокусити» свою публіку. Вони починали хвалити слухачів, свою країну, розповідати про колишні перемоги, що надихають на подвиги в сучасності. Скільки разів ви чули, як політичні кандидати кажуть: «Наша країна — найчудовіша в історії людства»? Оратор Демосфен говорив, що будь-хто з радістю слухав би годинами промовця, який стоїть у святому місці й «прославляє [наших] предків, описує й перераховує їхні здобутки».

Але чого ми досягаємо завдяки цій балаканині? Анічогісінько. Ба навіть гірше, захоплення сяйними здобутками відволікає нас від справжньої мети. Також, на думку Демосфена, це зрада пращурів, які надихають нас. Оратор завершив промову словами, що потім відгукнулися в писаннях Сенеки й відгукуються нам крізь віки: «Подумайте, ваші предки здобули ці трофеї не для того, щоб ви із захватом витріщалися на них, а щоб брали приклад із доблесті переможців».

Ця думка справедлива й для всіх цитат, які ви знайдете в цій книжці, та й для будь-яких інших висловів, що надихають. Не захоплюйтеся ними. Утілюйте їх. Ідіть за їхнім прикладом.
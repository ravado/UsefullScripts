<b>18 лютого</b>

<b>Готуйтеся до бурі</b>

<blockquote class="Цитата-1-й">Ось хто справжній атлет — той, хто сумлінно тренується не підпадати під фальшиві враження. Стійте твердо, ви стражденні, і не піддавайтеся враженням! Битва велика, завдання боговгодне: досягти вмілості, свободи, щастя і рівноваги.

Епіктет, «Бесіди», 2.18.27–28</blockquote>


В Епіктета є метафора, у якій ідеться про шторм: філософ стверджував, що наші враження схожі на буревій, який може підхопити нас і понести. Коли щось надміру захоплює, це схоже на катаклізм.

Але як ми, сучасні люди, сприймаємо погодні умови? У нас є прогнози, експерти доволі точно можуть передбачити шторм. Сьогодні ми можемо постраждати від урагану тільки тоді, коли проігноруємо попередження й не підготуємося.

Якщо ми не підготували плану дій у випадку небезпеки, якщо ніколи не тренувалися зачиняти протиураганні ролети, то неминуче опинимося сам на сам зі стихією — зовнішньою чи внутрішньою. Ми лише маленькі беззахисні створіння перед ураганом, що мчить із неймовірною швидкістю. Але в нас є сила: ми можемо підготуватися до зустрічі з ним. І так боротися зі стихією — по-новому.
<b>18 березня</b>

<b>Нічого не відбувається без вашої згоди</b>

<blockquote class="Цитата-1-й">Сьогодні я вийшов із усякого клопоту або, краще сказати, я викинув усякий клопіт, бо він не був зовні, але всередині, у моєму погляді.

Марк Аврелій, «Роздумування», 9.13</blockquote>


У важкі дні ми, буває, кажемо: «Робота страшенно виснажлива» або «Мій начальник не дає жити». Якби ж ми розуміли, що такого не може бути. Ніхто не в силах заважати жити вам, робота не може виснажувати вас, адже це зовнішні об’єкти, вони не здатні проникнути у ваш розум. Ваші переживання дуже реальні, але походять вони зсередини, а не ззовні.

Стоїки вживали слово епілепсис (έπίληψις), що означає «поглинання», зокрема вражень, думок і суджень нашим розумом. Усі припущення, які радо генерує розум, — виключно наша відповідальність. Ми не можемо звинувачувати інших людей за те, що вони нас засмучують або розчаровують, — так само, як не можемо звинувачувати їх у нашій до них заздрості. Причина завжди всередині нас. Інші — тільки ціль.
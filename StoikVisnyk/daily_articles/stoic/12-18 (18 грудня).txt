<b>18 грудня</b>

<b>Що приходить до нас усіх</b>

<blockquote class="Цитата-1-й">Александра Македонського та його конюха привела смерть до такого самого стану. Бо або вони знайшли своє місце між тими самими насінними принципами всесвіту, або так само розсипалися серед атомів.

Марк Аврелій, «Роздумування», 6.24</blockquote>


У світі, що стає все більше розшарованим, майже не залишилося спільних досвідів. Коли Бенджамін Франклін казав, що «в цьому світі ні про що не можна говорити з певністю — тільки про смерть і податки», то він просто не знав, як уміло деякі люди знайдуть спосіб уникати оподаткування. Але смерть? Оце й досі та річ, якої зазнають усі.

Кожного з нас чекає один кінець. Завоюємо ми цілий світ чи будемо чистити черевики завойовникам — зрештою надійде смерть і всіх урівняє. Це урок смирення. Шекспір уклав у вуста Гамлета слова із залізною логікою, що справджується й для Александра Македонського, і для Юлія Цезаря:

<blockquote class="Цитата-1-й ParaOverride-34">
Великий Цезар зменшився по смерті — 
Став глиною у вічній круговерті.
Народам незліченним бог і цар
Сьогодні є замазкою для шпар.
</blockquote>

Тож коли ви раптом відчуєте себе величним і потужним або, навпаки, малим і неважливим, пам’ятайте, що кінець у всіх буде один. У смерті немає кращих і гірших. Усі наші історії мають один фінал.
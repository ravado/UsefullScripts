<b>30 червня</b>

<b>Перешкоди на нашому шляху</b>

<blockquote class="Цитата-1-й">Це правда, що вони можуть перешкоджати мені в моїй діяльності, але вони не є перешкодами для моїх схильностей і вдачі, що мають силу діяти відповідно до умов і змінятися; бо розум перетворює та змінює кожну перешкоду на допомогу для своєї діяльности. І таким чином те, що є перешкодою, робиться сприянням для дії; і те, що є завадою на дорозі, помагає нам на цій дорозі.

Марк Аврелій, «Роздумування», 5.20</blockquote>


Сьогодні у вас може щось піти не за планом. А якщо не сьогодні, то завтра вже точно. На вашому шляху стануть якісь перешкоди, і через них ви не зробите того, що запланували. Утім, це не так погано, як здається, бо мозок дуже гнучкий і здатен легко адаптуватися. Можете скористатися вправою, яку пропонують стоїки, і перевернути все догори ногами: несприятливу обставину використати як нагоду плекати якусь чесноту або вміння.

<blockquote class="Цитата-1-й">Коли щось завадило вам вчасно дістатися до пункту призначення, є нагода потренувати терплячість. 

Марк Аврелій, «Роздумування», 5.20</blockquote>

Якщо ваш працівник припустився помилки, яка недешево обійдеться, є нагода дати йому корисний урок.

Коли у вас заглючив комп’ютер і пропала вся робота, є нагода почати все наново зі свіжими силами.

Якщо хтось образив вас, є нагода потренуватися прощати.

Коли вам важко, є нагода стати сильнішим.

Спробуйте думати в такому напрямку, і ви не зможете знайти ситуації, де неможливо буде попрацювати над якоюсь чеснотою або отримати іншу винагороду. Таких ситуацій просто не існує. Кожна перешкода може породити корисний учинок.
<b>6 лютого</b>

<b>Не роздмухуйте суперечок</b>

<blockquote class="Цитата-1-й">Я не захоплююсь тими, хто, наосліп кидаючись у самий вир життя, смакує його щоденну суєтність і мужньо змагається з труднощами. Розумний витерпить усі знегоди, але не шукатиме їх, бо воліє перебувати у спокої, а не в боротьбі.

Сенека, «Моральні листи до Луцілія», XXVIII,7</blockquote>


Американці люблять цитувати уривок із промови Теодора Рузвельта, що має назву «Людина на арені». Там є такі слова: «...той, чиє обличчя чорне від пилюки, скроплене потом і кров’ю, той, хто мужньо йде вперед...». Цього героя порівнюють із критиком, який спокійно сидить собі на дивані. Рузвельт виголосив цю промову невдовзі після того, як покинув президентське крісло, на піку своєї популярності. За кілька років він знову намагався боротися за місце в Білому домі зі своїм колишнім протеже, але зазнав нищівної поразки. Він мало не помер, досліджуючи Амазонку, убив тисячі тварин на африканських сафарі, а потім благав ще одного президента Вудро Вілсона, щоб той відправив його на фронти Першої світової, хоча Рузвельту на той час було вже п’ятдесят дев’ять років. Він робив багато чого такого, що зараз викликає подив.

Теодор Рузвельт був видатною людиною. Але й дуже імпульсивним, трудоголіком, який безкінечно поривався щось робити. Багато хто з нас теж страждає від цих поривів — коли нас веде щось, чого ми не здатні контролювати. Ми боїмося спокою, тому шукаємо боротьби, діяльності, щоб зайняти собі руки. Обираємо війну, іноді буквально, тоді як мир — набагато більш благородний і гідний вибір.

Так, людиною на арені легко захоплюватися. Як і солдатом, політиком, бізнесвумен чи представниками будь-якої іншої професії. Але — і це дуже серйозне але — тільки якщо ця людина потрапила на арену з правильними мотиваціями.
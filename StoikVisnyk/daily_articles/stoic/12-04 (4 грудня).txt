<b>4 грудня</b>

<b>Це вам не належить</b>

<blockquote class="Цитата-1-й">Те, що можна людині не дати або забрати в неї силою, — не належить їй. Але те, чого неможливо прибрати, — те її.

Епіктет, «Бесіди», 3.24.3</blockquote>


Політик-консерватор Деніел О’Браєн казав, що його ранчо на кілька тисяч гектарів, де він вирощує буйволів, насправді йому не належить. Він просто живе там, поки банк дозволяє йому робити довічні виплати. Це жарт про економічні особливості життя на ранчо, але він вдало демонструє, що земля не належить жодній людині, вона переживе і нас, і наших спадкоємців. Марк Аврелій казав, що нам нічого не належить і що навіть наше життя нам дали на зберігання.

Ми можемо видряпувати, з боєм здобувати, заробляти якісь речі, але їх у нас можна забрати в одну мить. Те саме з речами, які ми воліємо вважати «своїми». Вони так само ненадійні: статус, фізичне здоров’я і сила, стосунки. Як вони можуть належати нам, якщо якісь зовнішні сили: доля, невдача, смерть тощо — в одну мить здатні їх у нас забрати?

То що ж таки нам належить? Тільки життя — та й то тимчасово.
<b>11 травня</b>

<b>Почуття провини гірше за тюрму</b>

<blockquote class="Цитата-1-й">Великою запорукою нашої безпеки є те, щоб не чинити несправедливо. Ті, хто не вміє володіти собою, і життя мають якесь каламутне, розбурхане.

Сенека, «Моральні листи до Луцілія», 105.7</blockquote>


Подумайте про дезертирів, які з готовністю здаються в руки правосуддя після років утечі. Що керує ними? Адже ці люди були вільними, на крок попереду закону — і тут не витримали! Тому що дуже важко жити з почуттям провини й у постійному напруженні, важче навіть, ніж сидіти у в’язниці. По суті, ці люди живуть у тюрмах, які своїми почуттями збудували для себе.

Із цієї причини ви, мабуть, і самі в дитинстві зізнавалися батькам у скоєних капостях, хоча ніхто навіть не думав підозрювати вас. Через це хтось із подружжя зізнається в зраді, хоча друга половинка ні про що не здогадувалася. «Для чого ти розказуєш мені все це?» — кричить зраджений, грюкаючи дверима. «Бо все йшло надто добре, і несила було більше витримати!» — у відчаї відповідає винуватець.

Від поганих учинків страждає не тільки суспільство, а й сама людина, яка робить лихе. Подивіться на тих, хто порушує норми етики й поведінки, на хаос і страждання їхнього життя. Покарання для них завжди жахливе — навіть іноді гірше, ніж те, яке накладає суспільство.

Ось чому злочинці так часто зізнаються у скоєному. Настає в їхньому житті якийсь момент, коли вони кажуть собі: так далі не можна. Вони прагнуть спокою, що приходить від усвідомлення правильності своїх дій. Ви теж його прагнете.
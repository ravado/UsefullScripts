<b>12 квітня</b>

<b>Відмовляйтеся від спокусливих подарунків</b>

<blockquote class="Цитата-1-й">
Атрей. Хто зможе відмовитися від подарунків долі?

Тієст. Той, хто знає, як легко вони спливають геть.

Сенека, «Тієст», 536</blockquote>


«Тієст» — одна з найпохмуріших і найтривожніших п’єс Сенеки. Минуло вже дві тисячі років із часу її написання, а це й досі класика жанру — одна із взірцевих «п’єс про помсту». Не будемо псувати вам інтригу, тільки скажемо, що цитата наведена зі сцени, де Атрей намагається заманити свого брата Тієста, якого ненавидить, у жорстоку пастку: пропонує йому спокусливі й дорогі подарунки. Але Тієст відмовляється, чим неабияк дивує свого ворога.

Нас зазвичай дивує, коли хтось відмовляється від дорогого подарунка або високої посади. Генерал Вільям Шерман кілька разів відхилив пропозицію балотуватися на пост президента США. Він сказав: «Я не балотуватимуся й не сяду в президентське крісло, навіть якщо мене виберуть». Якби Шерманів друг Улісс Грант, який пізніше став президентом, так само рішуче відмовлявся від пропозицій, то не було б корупційних скандалів і розколу Республіканської партії, пов’язаних із його іменем.

А Тієст, хоча спочатку протистояв спокусі, усе-таки потім прийняв «подарунки долі». Через це розігралася жахлива трагедія. Звичайно, не кожен щасливий шанс — небезпечний знак долі. П’єса була покликана нагадати, що наш потяг до всього нового та блискучого може призвести до серйозних проблем.
<b>12 травня</b>

<b>Доброзичлива реакція завжди правильна</b>

<blockquote class="Цитата-1-й">Дев’яте, зваж на те, що добра вдача — непереможна, якщо вона щира та не є удаваним усміхом і театральною грою. Бо що зробить тобі найбільш несамовитий чоловік, якщо ти не перестанеш виявляти до нього доброї вдачі і якщо ти, коли трапиться нагода, обережно нагадаєш йому та спокійно виправиш його помилку саме тоді, як він старається тобі пошкодити.

Марк Аврелій, «Роздумування», 11.18.5.9а</blockquote>


Що буде, якщо наступного разу, коли щодо вас учинять недобре, ви не тільки стримаєтеся, щоб не огризнутися, а поставитеся до кривдника доброзичливо? Що як ви зможете «любити ворогів ваших, добро чинити тим, які вас ненавидять» (Лк. 6:27)? Що тоді буде?

У Біблії сказано: коли ми робимо щось добре для того, хто нас ненавидить, то «нагромаджуємо йому на голову розпалене вугілля» (Рим. 12:20). Більшість очікує, що у відповідь на ненависть будь-яка людина теж буде ненавидіти. Коли хтось вас сьогодні ображає, то думає, що ви відповісте тим самим, але не добротою. І якщо це стається, таке збиває кривдників із пантелику. Це шок і струс усієї системи, а отже, шанс і для тієї людини, і для вас стати кращими.

Найчастіше грубість, підлість і жорстокість — це прикриття для глибоко захованої слабкості. Тільки по-справжньому сильні люди можуть у такій ситуації бути добрими. У вас є ця сила. Вивільніть її.
<b>3 січня</b>

<b>Безжалісно відкидайте непотрібне</b>

<blockquote class="Цитата-1-й">Згадай, скільки життя забирали в тебе марні страждання, глупі веселощі, постійно спрагла жадоба, улесливі розмови, а як мало залишалось твого — для тебе. Ось тоді й зрозумієш, що смерть твоя буде передчасною.

Сенека, «Про короткочасність життя», 3.3b</blockquote>


Чи не найважче в житті — сказати «ні». Коли запрошують, коли пропонують, коли зобов’язують, коли всі навколо щось роблять. А ще важче — сказати «ні» емоціям, які пожирають наш час: гніву, захвату, заклопотаності, зацикленості, хіті. Кожен із цих порухів сам по собі видається дрібницею, але всі разом вони формують у нас звичку, зрештою, як і будь-що інше.

Якщо не бути обережним, усі ці речі об’єднаються й заповнять ваше життя, не залишать місця ні для чого іншого. Чи буває таке, що ви відчуваєте: забагато турбот, треба виділяти більше часу на себе? Почніть опановувати силу слова «ні!». «Ні, дякую», «Ні, я не братиму в цьому участі», «Ні, зараз я не можу». Можливо, когось це образить. Імовірно, хтось відвернеться від вас. Може, вам буде важко це сказати. Але що частіше ви говоритимете «ні» непотрібним речам, то частіше відповідатимете «так» речам важливим. У такий спосіб ви зможете жити й насолоджуватися життям — життям, якого ви прагнете.
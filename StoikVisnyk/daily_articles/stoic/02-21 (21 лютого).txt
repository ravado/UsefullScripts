<b>21 лютого</b>

<b>Не бажайте, не прагніть</b>

<blockquote class="Цитата-1-й">Пам’ятай, що нас може підкорити й зіпсувати не тільки прагнення багатства і слави, але й прагнення миру, відпочинку, потяг до подорожей і навчання. Хай би якою була ця зовнішня річ, прагнення до неї підкоряє нас... там, де лежить наше серце, — нас чекає перепона.

Епіктет, «Бесіди», 4.4.1–2, 15</blockquote>


Правда ж, Епіктет не каже, що мир, відпочинок, подорожі й навчання — це погані речі? На щастя, ні. Але постійне й палке бажання навіть речей, власне, не поганих означає потенційні складнощі. Коли ми чогось прагнемо, то стаємо вразливими. Ідеться про можливість подорожувати по світу, стати президентом або просто п’ять хвилин посидіти в тиші й спокої. Коли ми чогось пристрасно прагнемо, без надії сподіваємося, то прирікаємо себе на розчарування. Адже в наші плани завжди може втрутитися доля, а ми в таких випадках легко втрачаємо самоконтроль.

Знаменитий кінік Діоген сказав: «Привілей богів — не хотіти нічого, а людей, що наближаються до божественного стану, — хотіти дуже малого». Якщо людина нічого не прагне, вона стає невразливою, адже ніщо не належить до сфери людського контролю. І це стосується не тільки прагнення багатства чи слави, а й нерозумних учинків, про які написано класичні драми або притчі. Зелений вогник, у який так вірив Гетсбі, — приклад, на перший погляд, добрих речей. Але любов, благородство — це теж може когось зруйнувати.

Подумайте про свої цілі та прагнення й запитайте себе: «Я контролюю їх чи вони контролюють мене?».
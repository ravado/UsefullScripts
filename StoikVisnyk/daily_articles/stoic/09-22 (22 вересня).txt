<b>22 вересня</b>

<b>Без болю не буде здобутків</b>

<blockquote class="Цитата-1-й">Труднощі показують характер людини. Якщо ви потрапили в біду, пам’ятайте, що Бог ставить вас у спаринг із молодшим партнером, як поставив би тренер. Чому? Щоб здобути олімпійську нагороду, треба добряче спітніти! Думаю, ні в кого немає кращого випробування за твоє, тож використай його як молодшого спаринг-партнера.

Епіктет, «Бесіди», 1.24.1–2</blockquote>


Стоїки часто використовували метафори з Олімпійських ігор, особливо з боротьби. Як і ми, давні римляни любили спорт, бо це було й приємне заняття, і зразок для тренування сили волі, щоб підготуватися до труднощів, які неодмінно випадають на долю кожної людини. Генерал Дуглас Макартур сказав (і ці його слова вигравіювали над входом у гімнастичний зал у Вест-Пойнті):

<blockquote class="Цитата-1-й ParaOverride-24">
На полі дружньої боротьби
Сіються зерна,
Які на інших полях і в інші дні
Принесуть плоди наших перемог.
</blockquote>

Усім знайоме гірке відчуття, коли ми бачили, що противник сильніший за нас, що він більш умілий або має те, чого немає в нас — високий зріст, швидкість, розуміння гри. І те, як ми приймаємо ці труднощі, свідчить про те, який із нас спортсмен, яка з нас людина.

Чи використаємо ми переваги противника для того, щоб учитися, удосконалюватися? Чи будемо нити й розкисати? А може, ми взагалі вийдемо з гри й шукатимемо собі простішого заняття — щоб отримати задоволення, а не боротися на межі власних сил?

По-справжньому великі люди не бояться випробовувати свої здібності. Навпаки, прагнуть цього, бо такі випробування — не тільки мірило величі, а й шлях до неї.
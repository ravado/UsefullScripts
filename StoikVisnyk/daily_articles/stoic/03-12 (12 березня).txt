<b>12 березня</b>

<b>Подивіться на речі так, як їх бачить людина, що помиляється</b>

<blockquote class="Цитата-1-й">Якщо хто зробить тобі якесь зло, одразу розваж, із яким поглядом на добро і зло вчинив він зло. Бо коли ти зрозумієш це, то жалітимеш його й не будеш ані дивуватися, ані сердитися. Бо або ти сам уважаєш добром те саме, що й він, або щось інше того самого ґатунку. Отже, твій обов’язок — простити йому. А якщо ти не вважаєш таких речей добрими чи злими, то тобі легше буде стати прихильним до того, що блудить.

Марк Аврелій, «Роздумування», 7.26</blockquote>


Сократ, чи не наймудріша у світі людина, казав, що «ніхто не робить неправильного добровільно». А це також означає, що ніхто не помиляється із власної волі. Ніхто не вважає, що схибив, навіть якщо це так. Усі гадають, що праві, інакше ніхто не думав би так, як думає. Просто іноді деякі люди в цьому своєму переконанні помиляються.

Чи може бути таке, що до вас поставилися зверхньо або завдали шкоди ненавмисно? Можливо, та людина думала, що робить правильно — для неї, а може, і для вас? У США в південному штаті Вірджинія було встановлено пам’ятник полеглим солдатам-конфедератам, які боролися проти скасування рабства, із написом: вони «виконували свій обов’язок так, як його розуміли». Звісно, свій обов’язок ці солдати розуміли неправильно, але це було їхнє щире переконання. Так само Лінкольн щиро говорив в одній із відомих промов: «Зрештою, дерзаймо виконувати свій обов’язок до кінця так, як ми розуміємо його».

Наскільки більше толерантності й розуміння було б у вас, якби ви почали вважати дії інших людей як спроби вчиняти правильно? І незалежно від того, погоджувалися б ви з ними чи ні, такий погляд змінив би ваше розуміння вчинків, які ви раніше вважали б образливими чи ворожими.
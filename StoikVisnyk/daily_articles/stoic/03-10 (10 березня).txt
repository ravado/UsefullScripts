<b>10 березня</b>

<b>Знайдіть свого Катона</b>

<blockquote class="Цитата-1-й">...чимало б уникнули ми похибок, якби, готові схибити, знали, що матимемо свідка того вчинку. Тож нехай наша душа має когось такого, кому б виявляла шану, чиїм велінням очищувала б найпотаємніші свої сховки. Щасливий же той, хто здатний удосконалювати когось не тільки живим спілкуванням, присутністю, а самою думкою про себе — коли інший про нього думає!

Сенека, «Моральні листи до Луцілія», 11.9</blockquote>


Ім’я Катона Молодшого, римського політика, який прославився завдяки неймовірній самодисципліні, відданого захисника республіки від Юлія Цезаря, багато разів з’являється на сторінках писань, які нам передали стоїки. Це дивно, адже сам він не залишив жодних текстів. Він не мав власної школи. Не давав інтерв’ю. Але цього відважного та рішучого чоловіка часто згадують і цитують як видатного філософа.

Сенека радить кожному з нас мати власного Катона — образ великої та благородної людини, яку зможемо впустити до себе в душу, щоб там вона судила наші думки та дії, навіть коли її не буде поряд фізично. Економіст Адам Сміт запропонував схожий концепт «нейтрального спостерігача».

Це не обов’язково має бути реальна людина, просто хтось, як сказав Сенека, хто може стати свідком нашої діяльності. Хтось, хто тихо дорікне нам, коли ми робимо якісь нечесні, егоїстичні речі або лінуємося.

І якщо ми все робитимемо правильно й у нас буде такий внутрішній орієнтир, можливо, ми й самі за потреби станемо для когось Катоном або нейтральним спостерігачем.
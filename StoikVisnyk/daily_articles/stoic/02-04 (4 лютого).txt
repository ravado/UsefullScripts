<b>4 лютого</b>

<b>Про те, як бути непереможним</b>

<blockquote class="Цитата-1-й">Хто ж тоді непереможний? Той, кого не зможе засмутити нічого, крім того, що він обрав сам.

Епіктет, «Бесіди», 1.18.21</blockquote>


Чи спостерігали ви коли-небудь за тим, як досвідчені публічні особи спілкуються з журналістами? Жодне питання, навіть дуже жорстке, для них не страшне, ані слова вони не скажуть занадто виклично чи грубо. Кожен випад проти себе такі люди сприймають із гумором, урівноважено й терпляче. Навіть коли на них нападають, провокують, вони свідомо не огризаються й зберігають спокій. І це результат не тільки досвіду та спеціального навчання. Це також розуміння, що емоційна реакція тільки погіршить ситуацію. Преса так і чекає, коли публічна особа зробить хибний крок або спохмурніє, тому стріляні горобці, які мають успішно провести захід для журналістів, чудово розуміють, як важливо контролювати себе й бути незворушним.

Навряд чи на вас зараз почне нападати натовп репортерів із провокативними питаннями. Але, можливо, вам допоможе цей образ, коли на вашому шляху траплятимуться розчарування, стрес і перевтома. Може, поведінка цих людей стане для вас моделлю. Наш свідомий вибір, або προαίρεσις, як називали його стоїки, — це запорука непереможності. У наших силах плекати її. У наших силах — відбити ворожі атаки й дихати на повні груди навіть під тягарем усіх проблем. І так само, як роблять досвідчені публічні особи, ми зможемо, подолавши чергові труднощі, поглянути в натовп і виголосити: «Наступний!».
<b>27 грудня</b>

<b>Не відпускайте душу першою</b>

<blockquote class="Цитата-1-й">Це ганьба для душі першою піддаватися в житті, коли твоє тіло не піддається.

Марк Аврелій, «Роздумування», 6.29</blockquote>


Марк Аврелій прожив важке життя, хоча й був високопосадовцем і мав чимало привілеїв. Давньоримський історик Кассій Діон писав, що Марк Аврелій не зустрів доброї долі, на яку заслуговував, бо не був сильний тілом і за час свого правління не раз мав багато клопотів. Одного разу він так сильно захворів, що почали ширитися чутки про його смерть. Тоді один із генералів, якому Марк Аврелій особливо довіряв, скористався нагодою й проголосив себе новим імператором.

Та попри всі випробування — роки на війні, руйнівні хвороби, проблеми із сином — Марк Аврелій ніколи не здавався. Згадаймо про нього, якщо сьогодні втомимося, розчаруємося чи матимемо труднощі. Ось перед нами чоловік, який мав усі підстави бути сердитим і злим, який міг легко закрити очі на власні принципи й жити в розкошах і багатстві, «забити» на всі обов’язки й дбати лише про своє здоров’я. Але він так не вчинив. Його дух був сильним, хоча тіло стало немічним. Він не здавався до самої останньої миті, аж поки його тіло остаточно померло недалеко від сучасного Відня 180 року н. е.
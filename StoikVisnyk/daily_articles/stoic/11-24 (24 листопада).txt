<b>24 листопада</b>

<b>Тренуйтеся відпускати те, що вам не належить</b>

<blockquote class="Цитата-1-й">Коли ти відчуваєш біль від того, що можеш щось утратити, не вважай цю річ частиною себе, але тільки склом, що може розбитися, тож коли вона впаде, ти про це пам’ятатимеш і не засмутишся. Також коли цілуєш дитину, дружину чи друга, не думай про те, чого ти бажаєш, притримуй свої бажання, зупиняй їх, так як зброєносці полководців-тріумфаторів нагадують їм, що вони смертні. Нагадуй собі, що твій коханий — не твоя власність, його дано тобі тільки зараз, не назавжди.

Епіктет, «Бесіди», 3.24.84–86а</blockquote>


У часи розквіту Римської імперії народ мав своїх героїв — переможних полководців. Тоді це були чи не найшанованіші фігури. І мало хто звертав увагу на почет, який ішов услід за полководцем, повторюючи йому на вухо: «Пам’ятай, ти смертний». Яке важливе нагадування у мить слави й перемоги.

У своєму житті ми маємо тренуватися самі собі нагадувати цю істину. Коли в нас з’являється щось, що цінуємо, або хтось, кого любимо, ми маємо казати самі до себе: ця річ чи людина непостійна, смертна, вона не належить нам по-справжньому. Хай би яким невразливим здавалося щось — це лише оманливе враження. І ми маємо нагадувати собі, що річ може зламатися, людина — померти, покинути нас.

Один із найглибших наших страхів — страх утрати. І ховаючи голову в пісок, ми не зробимо собі краще. Навпаки, коли щось утратимо, нам буде у стократ гірше.
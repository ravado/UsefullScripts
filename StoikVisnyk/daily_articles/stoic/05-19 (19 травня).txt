<b>19 травня</b>

<b>Учіться, тренуйтеся, відпрацьовуйте</b>

<blockquote class="Цитата-1-й">Ось чому філософи застерігають нас не задовольнятися самим навчанням, а радять тренуватися й відпрацьовувати. Бо минає час — і ми забуваємо все, що вивчили, робимо, зрештою, протилежне. І думки наші протилежні до тих, які мали б бути в нас у голові.

Епіктет, «Бесіди», 2.9.13–14</blockquote>


Мало хто може подивитися навчальне відео або прослухати пояснення й до кінця зрозуміти, як потрібно щось робити. Найчастіше нам доводиться зробити це, і не один раз, щоб по-справжньому навчитися. Хорошими солдатами й чудовими спортсменами стають тільки ті, хто годинами монотонно тренується. Найвидатніші спортсмени можуть роками відтреновувати рух, який триває кілька секунд, а то й менше. Технічний удар, блискавична реакція, що дозволяє уникнути захоплення ззаду, ідеальний стрибок. Просто знати, як це робиться, — недостатньо. Рух повинні вивчити м’язи тіла. Це має стати частиною людини, інакше вона втратить своє вміння, щойно втомиться або переживатиме важкий період.

Те саме з принципами філософії. Не можна почути щось один раз і спиратися на це тоді, коли навколо руйнуватиметься світ. Пам’ятаєте, Марк Аврелій писав свої роздуми не для когось, він активно медитував лише для себе. Цей успішний, мудрий, досвідчений чоловік до останніх днів свого життя тренувався робити правильні речі. Якби він був дзюдоїстом, то мав би чорний пояс, але жодного дня не пропускав би тренувань. Якби був спортсменом-олімпійцем — регулярно ходив би до спортзалу. Навіть якби інші думали, що для нього це не обов’язково.
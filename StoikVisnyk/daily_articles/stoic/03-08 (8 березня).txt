<b>8 березня</b>

<b>Не віддайте комусь ненароком власну свободу</b>

<blockquote class="Цитата-1-й">Якщо хтось віддав би твоє тіло якому-небудь прохожому, ти напевно був би розлючений. Але ти не маєш сорому віддавати свій власний ум першому випадковому, хто зустрінеться, щоб бути виведеним із рівноваги та стати спантеличеним?

Епіктет, «Енхейридіон», 28</blockquote>


Інстинктивно ми захищаємо власне тіло. Не даємо людям торкатися нас, штовхати, контролювати, куди прямуємо. Але коли йдеться про розум, то ми стаємо не такими вже й суворими. Радо ввіряємо його соцмережам, телебаченню, думкам, словам і діям інших. Беремося за роботу — і от уже блукаємо «інтернетрями». Сідаємо за сімейну вечерю — і на столі поруч у кожного лежить телефон. Зупиняємося подихати в парку чи відпочиваємо на лавці — і от уже замість зазирати собі в серце судимо людей, які нас проминають.

І ми навіть не усвідомлюємо, що це робимо. Не розуміємо, скільки часу втрачаємо, як сильно це відволікає нас від важливого. І що найгірше — ніхто нас не змушує до цього. Ми це робимо добровільно.

Стоїки до такого ставилися з огидою. Вони знали, що світ здатен контролювати наші тіла: нас можуть ув’язнити або ми можемо постраждати від негоди. Але розум? Це наша власна територія. Ми мусимо його захищати. Треба контролювати свій розум і сприйняття, як сказали б стоїки, бо це найдорогоцінніше, що ми маємо.
<b>24 січня</b>

<b>Прагніть глибоко розуміти</b>

<blockquote class="Цитата-1-й">Від Рустіка... я навчився... читати уважно та не задовольнятися поверховим розумінням книжки; не погоджуватися нашвидку з тими, що говорять забагато.

Марк Аврелій, «Роздумування», 1.7.3</blockquote>


Перша книга «Роздумувань» Марка Аврелія починається переліком людей, яким автор висловлює свою вдячність. Один за одним він називає тих, хто вплинув на його життя. Серед інших Марк Аврелій згадує Квінта Юнія Рустіка, наставника, який навчив його прагнути ясності та розуміння — звички не зупинятися на поверхні, коли йдеться про опанування знань.

Саме Рустік познайомив Марка Аврелія з Епіктетом. Квінт Юній дав своєму учневі власноруч записані лекції цього мислителя. Марк, очевидно, не задовольнився тим, щоб проглянути матеріал або перечитати його тільки тому, що це була рекомендація вчителя. Журналіст Пол Джонсон якось сказав, що найвпливовіший американський літературний критик Едмунд Вілсон читав книжки так, «ніби автор мав свідчити про своє життя перед ним на суді». Так само Марк Аврелій прочитав Епіктета: коли після ознайомлення лекції його зацікавили, він усотав викладені в них ідеї. Вони стали частиною Маркової ДНК. Він цитував їх усе життя, черпаючи ясність і силу в словах, навіть коли тішився багатством і владою.

Ми теж маємо вчитися такому глибокому та якісному читанню, тому читатимемо лиш одну сторінку на день — замість ковтати цілий розділ. Так матимемо час читати уважно і вдумливо.
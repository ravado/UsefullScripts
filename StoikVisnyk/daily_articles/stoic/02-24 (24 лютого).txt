<b>24 лютого</b>

<b>Що насправді шкодить</b>

<blockquote class="Цитата-1-й">Пам’ятай, що зневажає не той, хто зневажає, завдає удари або образливо поступає, але погляд, що ми беремо ці речі за образливі. Тому, коли хто-небудь дратує тебе, будь упевнений, що це твій власний погляд, який дратує тебе. Тому в першу чергу старайся не дати себе спантеличити зовнішніми явищами. Бо якщо ти раз виграєш на часі й полегкості, то будеш легше панувати над собою.

Епіктет, «Енхейридіон», 20</blockquote>


Стоїки нагадують нам, що не існує об’єктивно хороших або поганих подій. Коли мільярдер втрачає мільйон під час ринкових коливань, це не те саме, якщо я або ви втратимо таку суму. Критика від запеклого ворога сприймається інакше, ніж від коханої людини. Якби хтось надіслав вам сердитого листа, а ви його ніколи не побачили, чи означало б це, що таке повідомлення взагалі існувало? Інакше кажучи, щоб віднести якісь ситуації до категорії поганих, потрібна наша участь і контекст.

Чи заподіяв нам хтось шкоду, це визначає наша реакція. Якщо ми вважаємо, що до нас поставилися несправедливо, і сердимося через це, значить, так воно й буде. Коли підвищимо голос, бо відчуємо, що зароджується конфлікт, то він і справді виникне.

Але якщо ми знову будемо здатні контролювати себе, то зможемо також вирішити, чи щось є хорошим, чи поганим. Насправді, якщо одна й та сама подія станеться в різні періоди нашого життя, ми по-різному будемо на неї реагувати. То чому б нам не вирішити для себе більше не вішати ярлики? Не реагувати неправильно?
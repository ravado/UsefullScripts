<b>15 січня</b>

<b>Не звертати з обраного шляху й мати мир у душі</b>

<blockquote class="Цитата-1-й">Спокій випадає на долю лише тим, хто виробив у собі незмінне, стійке судження; усі інші то опускають руки, то знову беруться за своє — усе хитаються між тим, що покинули, і тим, чого знову прагнуть. Яка причина тих хитань? Людська думка. Хто її, найхисткішу, узяв замість керма, той не може спостерегти нічого певного.

Сенека, «Моральні листи до Луцілія», XCV, 57–58</blockquote>


Пишучи про спокій, Сенека вживає грецьке слово εὐθυμία. Філософ використовує його в значенні «віра в себе, упевненість, що перебуваєш на правильному шляху, відсутність сумнівів і спроб піти слідом за тими, хто вагається». Саме в такому стані, на думку Сенеки, приходить спокій.

Якщо ми маємо ясне бачення, то можемо бути впевнені в собі. Це не означає, що ми будемо на 100% знати, що робимо все правильно; ми й не мусимо мати таку певність. Натомість можемо бути спокійні: шлях, яким ідемо, — правильний. І нам не потрібно весь час порівнювати себе з іншими, щомиті змінювати власну думку залежно від найновішої інформації.

Спокій і душевний мир — у тому, щоб визначити власний шлях і йти ним: дотримуватися обраного напрямку (за потреби, звісно, вносячи корективи) і не зважати на сирен, які спокушають скрутити кермо й розбитися об скелі.
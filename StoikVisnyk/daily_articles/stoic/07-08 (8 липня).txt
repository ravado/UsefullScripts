<b>8 липня</b>

<b>Досить мавпячих витівок</b>

<blockquote class="Цитата-1-й">Досить цього нещасного життя, ремствування та мавпячих витівок. Чому ти турбуєшся? Що нового в цьому? Що виводить тебе з ладу? Форма якоїсь речі? Приглянься їй. Чи це матерія? Приглянься їй. А поза цим немає нічого. Тож стань щиріший та ліпший до богів. Це те саме, чи ми досліджуємо ці речі сто літ чи три роки.

Марк Аврелій, «Роздумування», 9.37</blockquote>


В одному зі своїх найкращих есеїв відома американська журналістка та письменниця Джоан Дідіон писала: «Характер, готовність прийняти відповідальність за власне життя — це джерело самоповаги».

Марк Аврелій закликає не марнувати час на скарги про речі, яких ми не маємо, і на ниття, як нас усе дістало. Настав час припиняти витівки й брати на себе відповідальність за власне життя. Характер можна розвинути, і коли це станеться, наша самоповага значно підвищиться. Але для цього потрібно серйозно взятися за цю справу. Не колись пізніше. Не тоді, коли ми нарешті відповімо собі на якісь питання або повернемося на правильну дорогу. Зараз. Узяти відповідальність — це перший крок.

Не мати такого характеру — що може бути гірше? В есеї «Самоповага» Дідіон писала: «Жити без самоповаги — це як лежати вночі без сну, не маючи під рукою парного молока, снодійного або теплого плеча коханої людини, і рахувати гріхи відмовок і розмовок, зрад і невиконаних обіцянок, неподарованих подарунків, які засвідчили малодушність і недбальство».

Ні, звісно, це не про вас.
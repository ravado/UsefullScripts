<b>3 березня</b>

<b>Об’єднання / роз’єднання</b>

<blockquote class="Цитата-1-й">Ці речі не можуть поєднуватися. Ти маєш бути цілісною людиною, хорошою або поганою. Маєш наполегливо працювати або над власними переконаннями, або над речами, яких не в змозі контролювати — дбай найбільше про внутрішнє, а не зовнішнє, тобто стань на бік або філософа, або натовпу!

Епіктет, «Бесіди», 3.15.13</blockquote>


Усі ми складні особистості. Кожен із нас має різні грані характеру, а ще — багато суперечливих бажань, прагнень і страхів. Зовнішній світ не менш складний і суперечливий. І якщо не бути обережним, то різні сили — доцентрові й відцентрові — можуть розірвати нас на шматки. Неможливо бути одночасно і прекрасним Доріаном Греєм, і потворним відображенням його душі на картині. Принаймні неможливо бути таким довго.

Ми маємо вибір: стати на бік філософів і дбати про те, що всередині нас, або поводитися як підбурювач натовпу, який щоразу надягає таку личину, що в певну мить потрібна юрбі.

Якщо не зосередитися на внутрішній єдності й усвідомленні, можна їх утратити.
<b>22 серпня</b>

<b>Не хвилюйтеся через дрібниці</b>

<blockquote class="Цитата-1-й">...треба пригадати, що увага, присвячувана всьому, має свою вартість і відповідність. Бо таким чином ти не будеш незадоволений, коли прикладатимешся до менших справ не більше, як треба.

Марк Аврелій, «Роздумування», 4.32b</blockquote>


У 1997 році психолог Річард Карлсон написав книжку «Не хвилюйтеся через дрібниці... а все на світі — дрібниці». Вона відразу стала найшвидше продаваною у світі й цілий рік протрималася в списках бестселерів. Її було перекладено на багато мов і продано кілька мільйонів примірників.

Можливо, ви теж читали цю книжку, але навіть якщо ні, не пройдіть повз мудру думку, яку Карлсон сформулював у назві. Таке формулювання сподобалося б навіть Корнелію Фронтону, римському ритору, чиїм учнем був Марк Аврелій. І імператор у наведеній вище цитаті, і Карлсон намагалися сказати одне й те саме: не витрачайте час (ваш найцінніший і невідновлюваний ресурс) на несуттєві речі. А що робити з несуттєвими справами, які ви мусите виконувати? Що ж, витрачайте на них якомога менше часу й сил.

Якщо ви приділятимете дрібним справам більше старань, ніж вони заслуговують, то ці справи перестануть бути дрібними. Ви самі зробите їх важливими, витративши на них велику частку свого життя. І тим самим — сумно, але факт — зробите менш важливими справді значимі речі: сім’ю, здоров’я, серйозні обов’язки.
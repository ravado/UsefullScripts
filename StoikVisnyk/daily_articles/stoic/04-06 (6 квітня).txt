<b>6 квітня</b>

<b>Підготуйте себе до неприємних речей</b>

<blockquote class="Цитата-1-й">Починай ранок, говорячи до себе: мені прийдеться зустріти нахаб, невдячників, зарозумільців, зависників, егоїстів. Такими є вони через незнання того, що добре, а що зле. Але я, який пізнав природу добра, що вона прекрасна, природу зла, що вона огидна, та природу того, що робить зло; що вона споріднена зі мною... я не можу бути ображений кимсь із них, бо ніхто не в силі прикріпити до мене того, що гидке, ані я не можу сердитися на мого родича чи ненавидіти його. Бо ми створені для співпраці.

Марк Аврелій, «Роздумування», 2.1</blockquote>


Можете не сумніватися: сьогодні ви зустрінете хоча б одну людину, яка діятиме як цілковитий дурень (кожен із нас, бувало, і сам так робив). Питання в тому, чи готові ви до цього? Тут можна пригадати жарт від Ніколя де Шамфора, французького письменника й дотепника, який жив у дев’ятнадцятому столітті. Він казав: якщо «кожного ранку ковтати гадину», то решту дня вам уже не буде чого боятися. Чи ж не краще нагадувати собі з самісінького ранку, що люди часто поводяться егоїстично й по-дурному, ніж ударитися лобом об цю істину посеред дня?

Та варто пам’ятати й про другу частину цієї думки, яку висловив Марк Аврелій: «Я не можу бути ображений кимось із них, бо ніхто не в силі прикріпити до мене того, що гидке, ані я не можу сердитися на мого родича чи ненавидіти його». Суть ранкового підготування до негативу не в тому, щоб наперед розчаруватися в усіх людях, а в тому, щоби бути готовим, проявити більше терпіння, прощення й розуміння.
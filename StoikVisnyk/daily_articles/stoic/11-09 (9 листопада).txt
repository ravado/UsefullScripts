<b>9 листопада</b>

<b>Усе тече</b>

<blockquote class="Цитата-1-й">Усесвіт — це перетворення; життя — це погляд.

Марк Аврелій, «Роздумування», 4.3.4b</blockquote>


У розповіді про життя Тесея Плутарх згадує, що корабель цього героя афіняни багато століть підтримували в бойовому стані. Щоразу, коли якась деталь корабля згнивала, її заміняли, аж поки весь корабель повністю склали з нових деталей. Плутарх запитує: це все ще Тесеїв корабель чи новий?

У Японії є знаменита синтоїстська усипальниця, яку перебудовують кожні двадцять три роки. Вона пережила вже понад шістдесят таких перебудов. То чи це одна усипальниця, якій 1400 років, чи шістдесят послідовних усипальниць? А Сенат США, який весь час переобирають, ніколи, по суті, не припиняв своєї роботи від часів Громадянської війни. Чи це той самий орган, який був сформований за часів Джорджа Вашингтона?

Наше розуміння, чим є та чи інша річ, — не більше ніж моментальний знімок, ефемерне враження. Усесвіт постійно змінюється. На наших пальцях ростуть нігті, ми їх зрізаємо, а вони знову ростуть. Нова шкіра з’являється на місці злущеної. Старі спогади витісняються новими. Чи залишаємося ми тими самими людьми? Наше оточення — це ті самі люди? Ніщо не уникає цієї плинності, навіть ті речі, які ми вважаємо священними.
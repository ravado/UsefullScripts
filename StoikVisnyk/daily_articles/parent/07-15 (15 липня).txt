<b>15 липня</b>

<b>ЗАВЖДИ ЗВАЖАЙТЕ НА ЇХНІ ІНТЕРЕСИ</b>

<blockquote>Слід пам’ятати, що в кожній людині живе той самий дух, що й у нас.

<i><b>Артур Шопенгауер</b></i></blockquote>

Між батьками й дітьми завжди буде прірва — принаймні у смаках. Так є й так має бути. Ваші смаки продиктовані роками досвіду, а їхні — свіжесенькою радістю відкриття. Чому б це вам любити те, що люблять вони? Ви ж знаєте більше!

Проте це залишається імперативом: якщо ви хочете розуміти їх, формувати й заохочувати, завжди зважайте на їхні інтереси, адже ваше завдання — збагнути, щó вони люблять і допомогти їм дослідити цей предмет.

Їм сподобався певний фільм? Ось іще один, який може їм «зайти». Зацікавила одна книжка? Ось їм на день народження весь каталог цього автора. Вони цікавляться динозаврами? Ось вихідні з поїздкою в музей, ось ваше фото на тлі статуї брахіозавра в чиказькому аеропорту, ось відео про динозаврів, яке ви можете переглянути разом.

Коли їхні інтереси стають вашими, вони перетворюються на можливості зближення, дослідження й обміну. Хай вони будуть водіями, а ви лише заливайте пальне.
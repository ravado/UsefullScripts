<b>14 серпня</b>

<b>НЕ ЗМІШУЙТЕ</b>

Джоан Дідіон не змогла вступити до Стенфорду. Вона почувалася просто розчавленою. Батько глянув на неї й лише знизав плечима. Вам, мабуть, здасться, що такий брак співчуття лише посилив її біль і розчарування. Але згодом вона зрозуміла, що тато дуже точно обрав момент.

«Я завжди з теплом згадую цей його жест, коли чую, як батьки обговорюють шанси своїх дітей у певній справі, — писала Дідіон у 1968 році у своєму класичному есеї про вищу освіту. — У цьому контексті мені неприємно думати, як батьки змішують шанси дітей із власними й вимагають від них, щоб вони не лише досягали успіху для самих себе, а й для слави свого батька чи матері».

Її тато знизав плечима, бо не вважав, що має вкладати свою особистість у доньчин вступ до коледжу. Можливо, йому варто було б краще зрозуміти, як багато своєї особистості вклала в це вона. Але, знову-таки, може, у тому й полягала його думка. Він хотів показати їй, що насправді це не надто важливо: що її успіх або фіаско в житті визначатиме дещо значно глибше, ніж вступ до коледжу.

Нам треба чинити так само. Ми заохочуємо наших дітей. Ми бажаємо їм успіхів. Але не можна змішувати їхню славу з нашою. Не можна змушувати їх думати, ніби вони мають нас вразити, або бентежитися, що підвели нас чи розчарували. У жодному разі вони не мають вважати, що те, куди вони вступили (або не вступили) якось вплине на те, що вони для нас означають... або на те, як вони можуть розпоряджатися своїм життям.
<b>24 вересня</b>

<b>ЧИ ПОКАЗУЄТЕ ВИ ЇМ, ЯК ПРАВИЛЬНО ВЧИТИСЯ?</b>

<blockquote>Живіть так, наче завтра помрете. Вчіться так, наче житимете вічно.

<i><b>Магатма Ґанді</b></i></blockquote>

Згадайте себе в дитинстві: що вам тоді здавалося найприваб­ливішим у дорослому житті? Те, що не доведеться ходити до школи. Ваші батьки не носили важких наплічників й не робили домашніх завдань. Ви ніколи не бачили, щоб вони намагалися вступити в певну школу. Це трохи сумно, але загалом ми даємо дітям зрозуміти, що освіта завершується. Нехай життя дорослих — це й не суцільні радощі, але їм принаймні більше не треба відвідувати уроки. Закінчення школи — кінцеве призначення.

Проте так не має бути. Кажуть, якось під час уроку в школі Епіктета в задніх кімнатах почалася метушня: прибув новий учень. Ким він був? Імператором Адріаном. Приклад Адріана, безумовно, вплинув на його названого внука і спадкоємця Марка Аврелія. У пізні роки правління один з друзів якось побачив Марка на вулиці зі стосом книжок. «Куди йдеш?» — запитав він. Марк ішов на лекцію про стоїцизм. «Щоб навчитися чогось цінного, — сказав він, — навіть тому, хто вже старішає. Іду до філософа Секста дізнатися щось таке, чого ще не знаю».

Якщо хочете, щоб ваші діти цінували навчання, щоб ніколи не припиняли вдосконалювати свою освіту, в яку ви вклали стільки часу, грошей, турбот і хвилювань, то маєте показати їм дорослого, відданого навчанню впродовж усього свого життя. Ми маємо показати їм, що не закінчили школу , не пішли на довічні канікули й аж ніяк не досягли кінцевого пункту в освіті.

Їм варто знати, що мудрість треба здобувати все життя.
<b>24 липня</b>

<b>ВИ МАЄТЕ СЛУХАТИ</b>

<blockquote>Ми маємо два вуха й один рот, бо нам треба слухати більше, а говорити менше.

<i><b>Зенон</b></i></blockquote>

Після виходу книжки «Батьки-лідери» (Parents Who Lead) доктора Стюарта Фрідмана — психолога-лауреата і провідного дослідника питань лідерства та інтеграції роботи й життя — запитали, які значні відкриття він зробив і які нові ідеї в нього з’явилися, коли писав цю працю. «Моїм улюбленим відкриттям, — сказав він, — було те, як багато батьки здобувають, коли навчаються слухати дітей і чути, чого ті справді потребують». Далі доктор Фрідман пояснює:

Часто дивуєшся, коли дізнаєшся, про що вони справді думають, і розумієш, що можеш бути значно кращим лідером сім’ї, якщо знатимеш, щó на думці й на серці в тих безцінних маленьких людей, які рівняються на тебе. Один батько, який дуже хотів прищепити синові допитливість і жагу до навчання, якось спитав його, чого б той хотів навчитися. На його великий подив, син відповів: «Я хочу навчитися пилососити». Хлопчик хотів бути корисним, прагнув допомагати й почуватися потрібним. Інакше кажучи, ви ніколи не знатимете, що в них усередині, доки не вділите їм трохи уваги з відданістю і співчуттям, як це роблять справжні лідери.

Малята завжди прагнуть щось вам сказати. Певна річ, це рідко вдається прямо. Іноді замість «я хочу бути корисним» вони кажуть «я хочу навчитися пилососити». Або замість «я хочу бути хорошим другом» — «підвези мене до Боббі додому». Чи фразою «я хочу бути письменником» зніяковіла дитина просто відмовляється дивитися з вами футбол.

Так вони намагаються щось вам сказати. І ви їх почуєте, якщо по-справжньому дослухаєтеся.
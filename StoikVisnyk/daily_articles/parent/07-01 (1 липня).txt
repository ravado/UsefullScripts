<b>1 липня</b>

<b>ТО ВСЕ Ж ПРИРОДА ЧИ ВИХОВАННЯ?</b>

Плутарх оповідає, як Лікург реформував спартанське суспільство, перетворивши його з дикого й бунтівного на стримане, дисципліноване та хоробре. Він узяв собі двох цуценят з одного приплоду й узявся ростити одне вдома, а друге — в мисливських угіддях. Коли минув певний час, Лікург привів обох псів на громадські збори. Перед кожним поставив миску корму, але перш ніж звільнити їх з прив’язі, випустив зайця. Домашній пес спокійно взявся до їжі, а мисливський стрілою кинувся за зайцем.

«Гляньте, співгромадяни, — сказав Лікург. — Ці собаки наро­джені в одному приплоді, та завдяки дисципліні, якій їх було піддано, вони виросли дуже різними. Тож ви бачите: виховання дієвіше за вроджені ознаки».

Продемонструвавши, як виховання перемагає природу, Лікург додав: «Так само й у нашому випадку, співгромадяни, шляхетний рід, який шанує більшість із нас і який ми з вами ведемо від Геракла, не надає нам жодних переваг, якщо ми не робитимемо того, чим наш пращур був особливо уславленим, що робило його найшляхетнішим з-поміж людей; якщо ми не вчитимемося й не намагатимемося робити те, що є добрим, усе наше життя».

Усе це справедливо і для вашої сім’ї. Якщо ми хочемо мати чудових дітей, то маємо для цього працювати. Розвивати в них те, що є для нас бажаним, і коригувати неприйнятне.
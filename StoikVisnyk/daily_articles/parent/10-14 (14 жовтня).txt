<b>14 жовтня</b>

<b>БІЛЬ — ЧАСТИНА ЖИТТЯ</b>

<blockquote>Хоча ви й володієте цією силою цілком і повністю, ви нею не користуєтеся, бо досі не розумієте, що це і звідки воно взялося... Я готовий показати вам, що ваш характер і ваші природні здібності — сильні й витривалі.

<i><b>Епіктет</b></i></blockquote>

Ох, якби ви могли назавжди вберегти їх від страждань. Та ви, звісно, знаєте, що це неможливо. Як каже один з героїв «Сіддхартхи» Германа Гессе, ми не можемо затулити наших дітей від тих страждань, крізь які самі пройшли в житті. Ми взагалі не можемо врятувати їх від страждань. Насамперед тому, що біль і страждання є частиною самого життя.

Мета батьків — виховати дітей достатньо міцними — дос­татньо любимими , — щоб витримати все те, чим закидатиме їх життя. Ми не бажаємо їм страждань, та коли страждання з’являться (а це станеться неодмінно), ми хочемо, щоб вони були здатними витримати перший удар, пройти крізь усі злети й падіння і засвоїти урок з наслідків.

Подумайте про це вже сьогодні. Про те, як загартувати своїх дітей і підготувати їх до непевного майбуття. Бо це єдине, що ми знаємо точно: життя буде важким, на нас чекають нові халепи, пандемії, катастрофи, кризи й розчарування. Наші діти мусять бути готовими до них... і зробити їх такими — наше завдання.
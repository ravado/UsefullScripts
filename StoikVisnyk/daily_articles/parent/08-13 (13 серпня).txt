<b>13 серпня</b>

<b>БУДЬТЕ ОБЕРЕЖНИМИ З НАТЯКАМИ</b>

Король Георг VI називав своїх дочок «гордістю та радіс­тю». А якщо точніше, такі імена він адресував їм окремо: принцеса Єлизавета була його «Гордістю», а принцеса Маргарита — «Радістю». Лише згодом вони зрозуміли прихований сенс цих назвиськ: однією він пишався, а з іншою йому було весело разом. Відповідно, з першою він почувався менш щасливим, а другою менше пишався. Якби ж це була просто дотепна фраза. Якби ж у ній не було правди — якби її не підтверджували його вчинки, — з цього й не можна було б майже нічого виснувати.

Дуже легко пожартувати про свою «легку» й «важку» дитину, про «улюбленця», «особливого» і про того, хто вас «у гріб зведе». Лише Бог знає, скільки необдуманих реплік ми кидаємо про своїх дітей у щоденних розмовах.

Нам варто зважувати всі натяки та приховані смисли в таких словах. Бо діти нас слухають і справді чують. Вони постійно стараються зрозуміти себе та своє місце у світі. Те, що ми кажемо зараз, поки вони малі, повернеться до них, коли вони підрос­туть. І вони вплетуть ці слова в наратив свого життя — на краще або на гірше.
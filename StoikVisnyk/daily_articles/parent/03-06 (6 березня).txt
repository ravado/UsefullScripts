<b>6 березня</b>

<b>ЯКЩО ПОСТАВИТИ ЇХ НА ПЕРШЕ МІСЦЕ, ТО БУДЕ ТАК...</b>

Усю свою кар’єру Арчі Меннінг присвятив футбольній команді New Orleans Saints. Сам він знаний як видатний гравець, але команда його була кепською. Вона програвала рік за роком. І страждала від поганої лінії нападу й невдалого драфту, тому ніколи навіть близько не підходила до плей-оф.

Отже, можна подумати, що коли він потрапив спершу в Hous­ton Oilers, а потім у Minnesota Vikings, це стало для нього щас­тям. Вдихнуло в його кар’єру нове життя. Попереду було ще багато років — і він нарешті опинився у сильній, переможній команді! Натомість у 1984 році він покинув великий спорт.

Чому? Через свого сина Ілая. Ось що писав про це Меннінг у книжці «Мій перший тренер: натхненні історії квотербеків НФЛ і їхніх татусів» (My First Coach: Inspiring Stories of NFL Quarterbacks and Their Dads):

Я відчував, що мої стосунки з Ілаєм були не такими, якими вони були з Купером і Пейтоном у тому самому віці... Я був відсутнім у його житті, що мені дуже не подобалося. Пам’ятаю радість, яку я відчув, коли нарешті покинув футбол: я міг бути вдома, міг постійно перебувати поруч з Ілаєм.

Таким є добре батьківство і справжня велич — на полі й поза ним. Чи звернув би хтось тоді увагу на два додаткові сезони Арчі у Vikings? Чи зараз хтось узагалі пам’ятав би про них? Можливо — так, а може — й ні. Але знаєте, хто справді все помітив? Хто справді пам’ятає? Ілай. Саме для нього вибір батька мав безумовну й безмірну користь. Про це свідчить його чудова сім’я і дві перемоги у Супербоулі.

Що буде, якщо ви поставите сім’ю на перше місце? Якщо по-справжньому висунете її поперед усього іншого? Ви не знатимете напевне, доки не спробуєте, але гарантую, що почуватиметеся чудово.
<b>7 червня</b>

<b>ПРИДІЛІТЬ СОБІ ЧАС</b>

Звісно , він завжди був комусь для чогось потрібним. Дружині, тринадцятьом дітям, чиновникам, нагальним державним справам. Але від кількох хвилин до однієї години — то вранці, то ввечері — Марк Аврелій ставав недоступним. Американський філософ XX століття Бренд Бленшард дивується, чого Марку вдалося досягти в «опівнічному півмороку» одному-однісінькому зі своїм щоденником і думками. Хоч би де він був, хоч би що коїлося навколо — Марк забирав собі цей час, щоб посидіти й написати кілька рядків.

А ви так робите? Приділяєте час собі?

Джеймс Клір, автор чудового бестселера «Атомні звички» (Atomic Habits), казав, що відколи став батьком, він призначив для себе «дві священні години» вранці для письма. Іноді вдавалося проводити так більше часу, але менше — ніколи. Ці дві години визначали для нього, чи буде день вдалим, чи змарнованим, чи він проведе його плідно... чи пробайдикує.

Від кількох хвилин до кількох годин — уранці, ввечері, в середині дня — ця ідея «священного часу» дуже важлива. Ви має­те приділити його для себе. Дотримуйтеся такого режиму, як за годинником, бережіть його, як лікарський припис або важливі збори. Певна річ, це не весь час, який вам буде потрібним, а лише мінімум. Тож будьте певними, що ви даєте (або берете) його собі.

Ви здивуєтеся, як багато вдасться зробити за ці священні хвилини, приділені собі.
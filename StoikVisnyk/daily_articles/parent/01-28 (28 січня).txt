<b>28 січня</b>

<b>НЕХАЙ ВОНИ БАЧАТЬ ВАШУ РОБОТУ</b>

<blockquote>Батьки, що подають дітям приклад любові до своєї роботи, помагають їм більше, ніж ті, хто створює розкішний побут.

<i><b>Пол Ґрем</b></i></blockquote>

Усі ми інстинктивно прагнемо балансу між роботою і життям — про це багато говорять. Ми бажаємо досягти успіху в обох цих царинах — і в жодному разі не в одній з них коштом іншої. Ми намагаємося ізолювати роботу й не давати їй змоги перетинатися з тим часом, який ми віддаємо дітям.

То в чому ж проблема? А ось у чому: де в такому разі нашим дітям навчитися важливості трудової етики? Звідки вони мають дізнатися, що таке працьовитий тато, якщо ніколи не бачать його за роботою? Як можуть узагалі пізнати, що таке робота?

Це завдання теж належить вам. Завдання бути прикладом. Стародавнє латинське прислів’я каже: « A bove maiori discit arare minor » — «Молодий бичок вчиться орати в старого бугая». Колись бичків і бугаїв завжди запрягали разом. Так дитина не тільки бачить, як батько працює, а й навчається працювати , буквально йдучи з ним в одному ярмі.

Звісно, треба встановити межі. Не можна давати роботі переповнювати ваш час і зазіхати на домашнє життя. Але вважайте, щоб у прагненні досягти цього балансу ви не позбавили дітей важливого прикладу, який стане їм у пригоді на все життя.
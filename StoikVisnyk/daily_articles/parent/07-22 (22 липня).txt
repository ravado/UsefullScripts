<b>22 липня</b>

<b>ВОНИ НЕ ЗНАЮТЬ, ЧОГО ХОЧУТЬ</b>

<blockquote>Ніхто нічого не знає.

<i><b>Вільям Ґолдмен</b></i></blockquote>

Батькам досить легко примусити дітей до чогось. Ви більші за них. У ваших руках гроші. Ви маєте правовий і моральний авторитет та можете спонукати їх до того, що вам здається для них найкращим. Проте якщо ви користуєтеся владою без належних пояснень, то створюєте в них відчуття безсилля, безправ’я і враження, що їхні бажання нічого не важать у сім’ї та в житті.

Ви також самі в себе виробляєте погану звичку. Адже ви не завжди матимете над ними цю владу. Навіщо робити звичними неповагу й відсутність інтересу до того, чого вони бажають. А тоді одного дня вони захочуть змінити спеціальність у коледжі. Переїхати в інше місто. Змінити спосіб життя так, що вам це геть не сподобається. Підправити якісь давні родинні традиції. А вам буде звично думати, що ви знаєте краще та все вирішуєте, що вас таке не влаштовує. Надто про те, в чому вони не мають слухатися вас узагалі. І найгірше — ваші стосунки з дітьми не переживуть такого вибуху вашого егоїзму.

Ваші діти не завжди відають, чого вони хочуть. Але знаєте що? Так буває з усіма. Тож вам треба навчитися бути керівником, але не тираном, і «знати краще», не будучи всезнайкою. Навчитися використовувати силу вашого досвіду, щоб лагідно скеровувати їх у належному напрямі, а не тиснути на них усією вагою своєї батьківської позиції.

Це буде нелегко... але таким уже є батьківство.
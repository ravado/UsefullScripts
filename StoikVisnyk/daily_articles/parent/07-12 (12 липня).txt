<b>12 липня</b>

<b>НЕ СУДІТЬ ЇХ НАДТО СУВОРО... АБО ПОСПІШНО</b>

Навесні 1921 року юний бейсболіст на ім’я Лу Ґеріґ виступав у пробній грі для великого Джона Макґроу на стадіоні Polo Grounds. Макґроу був менеджером команди New York Giants і одним з найбільших відкривачів талантів за всю історію цього виду спорту.

Проба була вдалою. Ґеріґ відбив кілька глибоких подач. Він був рухливим і швидким. Уже тоді мав надзвичайно високу й широку статуру, яка згодом стала запорукою його успіху. А тоді Ґеріґ кинувся до першої бази... на якій раптом пропустив легкий м’яч під ногами. Згідно з біографами, на цьому проба миттю завершилася. Макґроу побачив усе, що йому було треба.

Ми могли б назвати цей момент «дурістю Макґроу». Він притьмом зміряв і оцінив хлопця. І зробив це, як йому здалося, безпомилково: Ґеріґ був іще зовсім малим, надміру сором’язливим, закритим і недосвідченим. Нездатність або небажання Макґроу зважити на це все призвели до того, що він проґавив кар’єру одного з найбільших талантів у бейсболі.

Ґеріґ згодом грав у Yankees, вибив сотні гоумранів, переміг у шістьох Світових серіях і понад п’ятдесят років утримував рекорд найдовшої низки послідовних стартів. Можливо, він був вартий трохи більшого терпіння? Трохи відкритішого розуму?

Нам дуже важливо зробити висновок з цього фіаско, коли йдеться про талант. Кожна людина — навіть наші діти — зашифрована. Ми не здатні й близько оцінити здібності та передбачити майбутнє, як нам це здається. Тому треба бути вибачливими. Не поспішати з висновками. Дати нашим дітям перевагу сумнівів. Вболівати за них, а не списувати.
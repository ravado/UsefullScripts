<b>19 червня</b>

<b>ТРЕБА ЗНАЙТИ СПОКІЙ</b>

<blockquote>Усім глибоким речам і глибоким почуттям передує Тиша... Тиша — це загальна посвята всесвіту.

<i><b>Герман Мелвілл</b></i></blockquote>

Ця зміна в нас, це рішення, яке ми прийняли, — стати батьками, — вона перевернула все догори дриґом. Так, наче ми раптом опинилися під ураганним перехресним вогнем. У домі — суцільний розгардіяш. Режим дня полетів під три чорти. Неможливо виспатися, ні на що не вистачає часу.

Навіть тихий і темний нічний час іноді пронизує крик людини, яка наступила на купку леґо... і цей крик — наш. Проте щоб добре робити свою справу й бути хорошими батьками, ми мусимо постаратися знайти спокій. Бо нам потрібен час, щоб усе обміркувати, зосередитися, мати змогу відновитися й перезавантажитись.

Де нам це знайти? Не в тих жалюгідних двох тижнях відпустки, не в утечі й не у сховку. Ні, ми маємо знайти спокій усередині хаосу. Нам може здаватися, що таких миттєвостей не буває поміж плаксивих малят і галасливих підлітків. Проте вони є.

Зазирнімо в себе. Ми знайдемо цей спокій, якщо скористаємося нагодами ранніх ранків, коли діти ще сплять, або коштовними хвилинами вечорів, коли вони вже вмостилися в ліжка. Та щоб отримати від цих хвилин якнайбільше, їх треба по-справжньому вбирати в себе. Не марнувати з телефоном чи Netflix. Записати щось у щоденник. Насолодитися зумисне довгою прогулянкою від школи до машини, а потім від машини — до дверей дому. Всотуйте цю тишу. Збережіть ці моменти у вашій душі, щоб завжди мати їх у собі.

Знайдіть спокій. Від нього багато чого залежить.
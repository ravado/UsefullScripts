<b>19 серпня</b>

<b>ВИ МУСИТЕ ВСТУПИТИСЯ ЗА НИХ</b>

Коли Арчібальд Саутбі виступав перед парламентом і висловлював сумніви щодо воєнних заслуг Рендольфа Черчилля, він не мав на увазі нічого особистого. Опісля він насправді навіть намагався потиснути Вінстонові Черчиллю руку й пояснити, що все це — лише політика.

Для Черчиллів такого просто не могло бути.

«Не говоріть зі мною, — холодно відповів йому Вінстон Черчилль. — Ви назвали мого сина боягузом. Тепер ви мій ворог. Ані слова більше»

Звісно, Рендольф Черчилль не був ідеальним, але це не завадило його батькові вступитися за сина. І нам варто робити так само. Батько самого Вінстона Черчилля ніколи не підтримував сина й не вірив у нього. Вінстон натомість поклав собі не повторювати його помилок. Він стояв за сина. Боровся за нього. Дав Рендольфу зрозуміти, що той завжди може сподіватися на батька.

Наслідуймо цей приклад. Наші діти потраплятимуть у халепи, але вони мають знати, що ми ніколи не махнемо на них рукою. Наші діти мусять бути певними, що ми завжди пристанемо на їхній бік, боротимемося за них, ніколи не дозволимо нікому глузувати з них або несправедливо обвинувачувати, — бо їхні кривдники матимуть справу з нами.
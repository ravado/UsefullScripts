<b>7 січня</b>

<b>ВОНИ НАВЧАЮТЬСЯ ВДОМА</b>

<blockquote>Часто кажуть, що освіта починається з дому, але забувають, що мораль також починається вдома.

<i><b>Луїс Ламур</b></i></blockquote>

Ви кажете їм: будьте добрими. Будьте чесними. Дотримуйтеся закону. Піклуйтеся про інших. Безпека — насамперед.

Кажете все це — і що робите натомість?

Не можна говорити про турботу про ближніх, а потім летіти на червоний сигнал світлофора, коли запізнюєтеся. Не можна говорити про те, як важливо бути чесним, і брехати, щоб уникнути штрафу. Що важливіше: зекономити гроші чи триматися своїх життєвих цінностей? Ось що треба запитувати себе в кожній ситуації, а надто в тій, де на вас дивиться дитина. Чи вартим є те, що ви здобудете, поганого уроку й підриву тих принципів, які ви намагаєтеся прищепити своїм дітям?

Діти, які сидять пристебнутими на задньому сидінні, вловлюють ваш приклад і засвоюють вашу науку, — і все це формуватиме їх у малому й великому. Визначатиме, як вони водитимуть авто і якими взагалі стануть людьми . Вони споглядають вас на вашому шляху крізь світ. І це відбувається просто зараз . Бачать, як ви порушуєте правила дорожнього руху й не виконуєте обіцяного. Чують, коли ви брешете. Відчувають, коли у вас слово розминається з ділом.

Діти вчаться вдома. Вчаться в машині. Вчаться у мами й тата. Ви встановлюєте для них стандарт — тож будьте цим стандартом.
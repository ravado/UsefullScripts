<b>3 грудня</b>

<b>ДУМАЙТЕ ПРО НЕМИСЛИМЕ</b>

Є щось правильне в тому, що найважливіші речі, які ви можете зробити як батьки, вимагають думок про те, чого батьки майже не можуть навіть уявити. Ця ідея прийшла через Марка Аврелія від Епіктета:

Цілуючи свого синочка на ніч, каже Епіктет, прошепотіть самі собі: «Він може до ранку не дожити». Не спокушайте долю, — скажете ви. Але ж ідеться про цілком природні речі. Коли ми говоримо про зжатий колос, то чи спокушаємо ми долю?

Таке робити, звісно, дуже нелегко. Це суперечить усім нашим інстинктам. Але ми мусимо. Бо життя плинне, а світ жорстокий. Сам Марк утратив вісьмох дітей. Вісьмох! Сенека, як відомо, втратив одну дитину в дуже ранньому віці. Такого не має ставатися, але воно стається. Хай як це трагічно, нестерпно й незаслужено — але воно стається. І нам не варто сподіватися, що філософський тренінг Марка Аврелія та Сенеки підготують нас до болю втрати дитини (до такого ніщо не здатне підготувати). Сподіваймося, що ця вправа навчить нас не марнувати й секунди часу, який випав поруч із вашими неймовірними дітьми.

Батьки, які усвідомлюють, що можуть будь-якої миті втратити дитину, — це присутні батьки. Вони не квапляться приспати дитину. Вони цей час вважають за дар. Вони не чіпляються за дурниці. Хороші батьки дивляться на жорстокий світ і кажуть: «Ми знаємо, що ти можеш зробити з нашою сім’єю в майбутньому, але поки що ти нас пожалів. І ми не вважатимемо це за належне».
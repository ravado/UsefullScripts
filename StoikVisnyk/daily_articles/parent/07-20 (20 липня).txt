<b>20 липня</b>

<b>ДОПОМОЖІТЬ ЇМ ПІТИ І ЗНАЙТИ</b>

Якось іще малим Кваме Онвачі куховарив разом з мамою у їхній квартирі в Бронксі, коли раптом кухню наповнив дивний аромат. Як пише він у своїх спогадах, «густий і сильний запах карі огорнув нас, і ми обоє спинилися й глянули вгору». Але насамперед він згадує не сам аромат, а те, що тоді зробила його мама.

«Ходімо знайдемо!» — вигукнула вона з відчутним захватом, і вони вдвох кинулися коридором, принюхуючись до кожних дверей. Уже на третьому поверсі відчули, що мета близько. Без жодних вагань мати постукала у двері квартири, яка їх зацікавила. «Моє ім’я Джуел, — упевнено сказала вона. — А це мій син Кваме. Ми з шостого поверху. До нас долетів аромат з вашої кухні, й ми не могли встояти».

Жінка, яка відчинила двері, була приголомшеною. На її обличчі проступив страх. Вони прийшли скаржитися? Сваритися? Аж ніяк: мати Кваме була не з таких. «Пахне неймовірно! — мовила вона. — Не доберу слів, але ми теж хотіли б спробувати це приготувати!».

Як Кваме зумів заснувати власну кейтерингову компанію, закінчити Кулінарний інститут, попрацювати в ресторані Per Se і відкрити один з найвідоміших в Америці ресторанів — і все це до свого 24-го дня народження? Його історія почалася саме з цього сюрреалістичного епізоду. Мати за одну мить продемонструвала йому цілий набір дуже важливих рис: допитливість, упевненість у собі, рішучість, винахідливість, завзятість і добре сусідство.

Усього цього ми можемо й маємо навчити своїх дітей. А почати все можна, якщо просто піти на запах.
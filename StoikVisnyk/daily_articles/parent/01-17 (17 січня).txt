<b>17 січня</b>

<b>НЕ МОЖНА ЛИЦЕМІРИТИ</b>

<blockquote>Гіршим за брехуна є брехун, який водночас лицемірить.

<i><b>Теннессі Вільямс</b></i></blockquote>

Кілька років тому актора-лауреата премії «Еммі» Вільяма Мейсі запитали, яку найкращу пораду йому давали в його житті. «Ніколи не брехати, — відповів він. — Це найвигідніше. Брехня коштує дорого і ніколи не варта своєї ціни».

Але як зазначили автори книжки «Неприйнятне: привілеї, обман і скандали при вступі до коледжу» (Unacceptable: Privilege, Deceit & the Making of the College Admissions Scandal), тоді, коли Мейсі давав це інтерв’ю, він і його дружина Фелісіті Гаффмен саме підробляли результати SAT їхньої доньки (як виявилося, без її відома; і планували зробити те саме і для молодшої дочки). А знаєте, що найгірше? Старша донька планувала вступити до теат­рального інституту, у якому SAT узагалі не вимагають!

Це, може, й було вигідно, проте аж ніяк не варте було своєї ціни. Дружина Мейсі ненадовго потрапила за ґрати через спів­участь у шахрайській схемі. Доньку цей випадок морально розчавив. Гучний скандал не лише обернувся невимовною ганьбою, а також виставив напоказ лицемірство її батьків: вони стільки говорили про те, як важливо бути добрими людьми, — а самі натомість вчинили негідно, до того ж мотивуючи це відсутністю віри у свою доньку.

Жодна дитина не заслуговує на таке. Дитина щонайменше заслужила мати батьків, які живуть за тими принципами, які проповідують. Дайте їй це право. Не будьте лицемірами.
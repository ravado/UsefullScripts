<b>11 лютого</b>

<b>У ВАС Є ПРИЧИНА БУТИ ЧУТЛИВИМИ</b>

<blockquote>У вашому серці є такі закутки, про існування яких ви й не здогадаєтеся, доки не полюбите дитину.

<i><b>Енн Ламотт</b></i></blockquote>

Тоді , коли в людях начебто прокидається все найгірше, батьки почуваються інакше. Ми стаємо оголеними. Вразливими. Наші серця рвуться на шматки, коли ми чуємо, як хтось утратив близьких. Стає млосно, коли ми думаємо про сім’ї, що заледве зводять кінці з кінцями. Деякі вірусні відео вражають нас по-іншому. Названим батькам вручають документи на всиновлення, батько-військовий несподівано повертається додому до дітей, сім’я возз’єднується на кордоні країн. Ми бачимо це — й одразу вмиваємося сльозами. Чому так?

Ви стали такими чутливими, бо вас розкрили ваші діти. «Я не був емоційно готовим до батьківства, — пише комік і письмен­ник Майкл Ієн Блек, — після того як тридцять років прожив у стані зарубцьованих почуттів». Батьківство змушує вас активніше взаємодіяти зі світом, активніше проявляти себе і власні почуття. Хіба не легше було жити у стані цинічної закритос­ті? Чи не є чимось первинним і певним зосередитися на собі та власних проблемах, переклавши вину за все зло кудись назовні, на інших людей?

Звісно, так легше. Але нині це дедалі менш можливо. Батьківство вас змінило. Воно показало вам, що все на світі пов’язано й усі на світі пов’язані. І від цього ви стали кращими.
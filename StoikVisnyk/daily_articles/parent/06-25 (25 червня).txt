<b>25 червня</b>

<b>ВИ СКАЗАЛИ Б ЦЕ ЇМ. ТО СКАЖІТЬ І СОБІ</b>

<blockquote>Я не могла говорити про свої мрії без однієї перестороги. «Не знаю, — казала я, — коли я закінчу університет, мені буде п’ятдесят». Він усміхнувся мені: «Тобі однаково колись буде п’ятдесят».

<i><b>Докторка Едіт Еґер</b></i></blockquote>

Важко уявити ситуацію, яку ви назвали б дитині безнадійною. «Вибач, уже надто пізно, ти програв», — батьки не мають так говорити дітям. Якщо вони відстають від однокласників з математики, ви кажете, що знання здобувають працею і терпінням. Якщо вони вирішують покинути бейсбол, ви розповідаєте, як багато спортсменів розкрилися у старшому віці, а у ваших дітей іще все попереду, тому мине рік, вони стануть сильнішими та вправнішими, ще все зміниться. Навіть якщо дитині поставили онкологічний діагноз із дуже малими шансами одужати, її підбадьорюють і радять не здаватися, довести усім, хто сумнівався, як вони помилялися.

І ви не просто кажете це. Ви вірите у сказане. Бо це — правда. Нічого в цьому житті нема фіксованого, якщо ви самі цього не зафіксували. Ніщо не є незмінним. Особливо, якщо людина у своїй душі є доброю, порядною і сповненою потенціалу.

Гаразд. Тоді чому самі собі ви пошепки кажете протилежне? Запевняєте себе, наче треба просто погодитися, що ваші мрії не здійсняться. Ремствуєте, що колись були в хорошій формі, але це давно минуло.

Ні! Ніколи не буває надто пізно. У вас попереду ще багато часу. А також можливостей і потенціалу. Фінал вашої історії обиратимете ви самі. І тільки ви. Але ось найважливіше: історія, яку ви писатимете для себе, визначить історію, в яку віритимуть ваші діти. Ваша історія — це компас і мапа подорожі, яка приведе їх до реалізму, оптимізму, скептицизму, цинізму або фаталізму. То що це буде?
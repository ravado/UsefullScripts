<b>11 серпня</b>

<b>ЯКИЙ ГОЛОС ВИ ЇМ ДАЄТЕ?</b>

Ви його чуєте повсякчас. Він з вами все ваше життя. Цей голос у голові. Той, що каже вам, які вчинки правильні, а які — ні. Цей голос іноді стає також неприємним, він нашіптує, що ви недостатньо хороші, що вас усі бачать наскрізь, що вам ніколи не дотягнутися до рівня.

Доктор психології Джим Лер, який досліджував численних спортсменів і  лідерів серед еліти, каже, що цей голос є ключем до успіху. «Я почав розуміти, — розповідає він в одному інтерв’ю, — щó насправді важливе: тон голосу і зміст слів, яких ніхто не чує. Я збагнув, що найголовніший тренер для кожного з нас — цей внутрішній голос». Звідки він іде? Як він узагалі потрапив усередину вас? Насамперед від ваших батьків. Як пояснює Лер, ми «знаємо, що він починає формуватися у віці приблизно п’яти років і передається нам зазвичай від авторитетних постатей з нашого оточення — і конструктивний, і неконструктивний».

Нас як батьків це мало б витверезити. Ми відповідаємо за той голос, що все життя лунатиме всередині наших дітей. Нам вирішувати, чи належатиме цей голос мудрому й терплячому предку, чи це буде голос жорстокої непередбачуваної примари. Голос совісті й добра чи сумнівів і непевності. Ми приймаємо це рішення тим, що кажемо й показуємо їм .

Щомиті й щодня.
<b>19 липня</b>

<b>НАДИХНІТЬ ЇХ БУТИ НАЙКРАЩИМИ</b>

Деякі батьки бажають дітям лише легкого й приємного життя. Інші женуть дітей уперед до перемоги над усіма. Перші вважають, що змагання нічого не важить, а інші — що тільки воно й важливе у житті. Як і в багатьох інших двосторонніх суперечках, є ще й третій шлях, який обидві сторони не помічають, але який значно кращий за ті два, хоча й має багато нюансів.

Великий Джон Вуден — один з найвидатніших тренерів за всю історію університетського баскетболу — так оповідав про те, чого навчився від свого батька:

Татові слова про баскетбол — і життя взагалі — були такими: «Джонні, не старайся бути кращим за когось, але завжди намагайся стати найкращим, яким лише можеш. Бо над собою ти маєш владу, а над іншими — ні».

Порада була простою: наполегливо й важко працюй над тим, що тобі до снаги, і не муч себе всім іншим.

Коли записуєте дитину на футбол або в дискусійний клуб, коли говорите з нею про успішність і досягнення, обов’язково дайте їй зрозуміти, що її порівняння з іншими важить значно менше за те, як вона сама зросте над собою . Той, хто докладає найбільших зусиль в усьому, що робить, піде в житті значно далі (і буде щасливішим), ніж той, хто одержимий здобути перше місце, або той, хто ні за що не береться, щоб не програти.

Тому скажіть дітям, щоб були найкращими, якими лише можуть стати. Хай вимірюють свій успіх власним потенціалом і зростанням. Це не тільки зазвичай веде до перемоги, а є тим, що завжди роблять переможці.
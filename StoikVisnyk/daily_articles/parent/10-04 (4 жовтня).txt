<b>4 жовтня</b>

<b>СВОЄ НЕХАЙ РОБЛЯТЬ САМІ</b>

<blockquote>Можна сидіти й молитися, щоб з носа не потекло. А можна прос­то витерти носа й перестати шукати винного.

<i><b>Епіктет</b></i></blockquote>

Є чудова історія про спартанку Ґорґо, яка одного дня стала царицею. Попри її царський стан, дівчину виховували як усіх спартанців, — самодостатньою та вільною від зайвих розкошів.

Уявіть її подив, коли вона побачила, як раб взуває одного поважного іноземця. «Поглянь, тату, — мовила вона з усією безпосередністю царю Леоніду, — у цього чужинця немає рук!»

На великий жаль, про наших дітей можна так само сказати, що вони не мають рук. І мізків. Ми їх одягаємо. Приймаємо за них рішення. Розчищаємо перед ними дорогу, як бульдозери. Висимо над ними в повітрі, немов гелікоптери, на випадок якоїсь халепи. Усе робимо за них.

А тоді дивуємося, чому вони такі безпорадні. Даємося диву з їхньої тривожності й низької самооцінки. Упевненість у собі треба заслужити. Вона походить із самодостатності. Тому коли ми розпещуємо дітей, то забираємо в них руки, позбавляємо їх найважливішого.

Так не можна. Так не треба.
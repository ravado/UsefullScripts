<b>18 березня</b>

<b>ОСЬ ВІН — СПРАВЖНІЙ «БАТЬКІВСЬКИЙ ПОДАТОК»</b>

Одна з великих переваг батьківства — «батьківський податок»: шматочок їхнього морозива, цукерки на Гелловін, найбільша свиняча відбивна на тарілці. Це ваш дім, ви більші й сильніші, тож можете завжди вимагати в дітей будь-що за залізну ціну .

Тренер з баскетболу Джон Томпсон, дитинство якого минуло у столичному місті Вашингтоні, згадував, що його батько зав­жди доїдав те, що він з братами й сестрами залишали на тарілках. Згодом Джон зрозумів, що то був інший вид батьківського податку — той, що його тато не отримував, а сплачував. «Тепер я розумію, що він просто був голодним, але жертвував нам час­тину свого, щоб ми мали більше, — писав Томпсон у мемуарах. — Чи був я аж таким егоїстом, що не розумів, чому він обгризає ниточки м’яса зі свинячої кістки або визбирує підливку з моєї тарілки? Тато нас утримував. Він недоїдав, щоб ми були ситими».

Ставити сім’ю на перше місце — не тільки питання організації часу. Письменникові Саймону Сайнеку належить відомий вислів «лідери їдять останніми». Так мають робити й тати через ту невіддільну й незаперечну відповідальність, яку вони взяли на себе, коли привели у світ дитя. Їм, дітям, дістається більшість того, що ви маєте. Їм дають не найбільшу відбивну, а стільки відбивних, скільки їм треба. Їм перепадає вся радість і приємність життя. А якщо залишаються якісь крихти — нехай на самому денці, — тоді й ви трохи поласуєте.
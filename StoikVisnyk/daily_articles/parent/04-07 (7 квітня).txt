<b>7 квітня</b>

<b>НЕ СТІЙТЕ НА МІСЦІ</b>

<blockquote>Хай мертве минуле ховає своїх мерців!

<i><b>Генрі Лонгфелло</b></i></blockquote>

Згадайте той випадок, коли ви дуже потребували тата, але його не було поруч. Бо він мав власні емоційні проб­леми. Бо забагато працював. Був алкоголіком. Згадайте, як надмірна приязнь вашої мами не давала вам дихати й змушувала почуватися маленькими. Як її строгість позбавляла вас тих радощів, які повинні мати всі діти. Згадайте її ревнощі, дріб’язковість і перепади настрою. Як поглинення батьків собою неначе робило все на світі — разом з тим, у чому ви дуже потребували допомоги, — зав’язаним на них і тільки них?

Звісно, ви це пам’ятаєте. Як інакше? То були ключові моменти вашого становлення. Біль від них дуже сильний. І ви досі обурені. Справедливо. Вони мали виконати своє завдання. І не зробили цього. А якщо й зробили, то погано. І від цього постраждали ви, невинні діти. Ви несете в собі рани від їхніх помилок.

Але з усім цим ви маєте рухатися далі . Хоч яким виправданим є ваш гнів — надто якщо така поведінка ваших батьків триває й досі, — вам треба це облишити. Бо тепер ви маєте власних дітей. А вони заслуговують на батьків, які цілковито з ними. А не тих, які чіпляються за минуле. І перекладають власний тягар на плечі дітей.

Піти вперед може бути важко — ніхто не заперечує. Вам доведеться це пропрацювати. Піти до психотерапевта, перечитати безліч книжок або знайти групу підтримки. А ще — просто посидіти наодинці зі своїми думками. Когось вам доведеться пробачити, когось — викинути зі свого життя. Як кажуть: ваші проблеми, можливо, й не ваша вина, але ви за них відповідальні.

Ваш обов’язок — не стояти на місці. Це потрібно вашим дітям. І вам.
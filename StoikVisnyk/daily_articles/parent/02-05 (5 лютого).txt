<b>5 лютого</b>

<b>ДАЙТЕ ЇМ ВІДЧУТИ, ЩО ВОНИ ВАЖЛИВІ</b>

Хоча він і став лідером більшості в сенаті до своїх п’ятдесяти років; хоча його й обрали спершу віцепрезидентом, а потім президентом; хоча він і був найвпливовішим політичним брокером серед демократів упродовж кількох десятиліть, Ліндон Джонсон усе життя відчував, що з ним повелися несправедливо.

Зростав він у злиднях. Виховання й можливості привели Джонсона в Південнотехаський державний педагогічний коледж. Заклад цілком пристойний, але не з тих, де навчаються майбутні президенти, — таке судження читав він в очах усіх своїх високочолих колег, випускників університетів з Ліги плюща , коли ті споглядали його рух кар’єрною драбиною американської політики.

Його хронічна невпевненість почалася з раннього віку. Він ніколи не вважав себе достатньо гідним чогось. Мати зав­жди мала щодо нього нереалістичні очікування, і він почувався так, наче мусив повсякчас «заробляти» її любов, наче її почуття гордості за нього безпосередньо залежало від його успіхів. Якщо з ним траплялася невдача, мати змушувала його жахливо картатися. Так сталося, наприклад, коли він покинув заняття з фортепіано й танців. «Кілька днів після того, як закинув ті уроки, вона ходила по дому так, неначе я помер. І водночас я споглядав, якою вона була теплою й привітною з моїм батьком і сестрами».

Це дуже витверезне нагадування всім батькам: почуття неповноцінності значно гірше за будь-яку потенційну втрату. Дайте дітям змогу відчути, що вони достатні й важливі , що ви любите їх від першої миті народження. І ніколи не забувайте, що вони нічим не мусять заслужити вашу любов. Немає таких досягнень, якими можна купити вашу ніжність і приязнь.

Вони достатньо добрі. Їхні таланти, інтереси й цілі, які вони ставлять собі, — усього цього достатньо .
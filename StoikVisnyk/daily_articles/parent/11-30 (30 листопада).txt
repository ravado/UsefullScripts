<b>30 листопада</b>

<b>ВИ МАЄТЕ ТЕ, ЧОГО ХОТІЛИ</b>

Історія спорту знає кілька символічних сцен між батьком і сином. Тайґер Вудз обіймає свого Чарлі після перемоги в «Турнірі майстрів». Дрю Бріз підіймає на руках Бейлена, коли виграє Супербоул. Майкл Фелпс біжить поцілувати свого сина Бумера після того, як ввійшов в олімпійську історію. Том Брейді вигукує ім’я сина, коли вибігає з поля під час десятої появи на Супербоулі. Бували такі моменти й між матерями й доньками. Олімпія, дочка Серени Вільямс , фотографується з матір’ю на Відкритому чемпіонаті США. Пола Редкліфф тренується до Нью-Йоркського міського марафону (у якому вона перемогла у 2007 році), перебуваючи при надії.

Чому від цих миттєвостей у нас аж мороз іде по шкірі? Бо ми добре знаємо ці відчуття. Хай що там сталося на роботі. Хай що ми зробили й через що пройшли. Перше, про кого ми думає­мо, — це діти. Ми хочемо їх обійняти. Сказати, що любимо їх. Розділити це з ними.

У цих моментах є ще дещо. Так, іноді нам хочеться бути профі. Було б непогано заробляти мільйони. Бути відомими. Досягти вершин. Але в чому справжня винагорода? Усі ці чемпіони тягнуться до єдиного... — і це не кубок. Вони хочуть того, що в них уже й так є.

Авжеж, треба прагнути наздогнати свою мрію. Бажати стати одним з найкращих в обраній вами справі. Хотіти бути великим, успішним тощо. Але не забувайте, що коли ви досягнете мети, то хотітимете лише того, що у вас і так є. Ви можете сказати «привіт» синові або доньці просто зараз. Цієї миті нагадати їм, що любите їх. Відчуття буде не гірше, ніж від поїздки на Супербоул — і для вас, і для них.
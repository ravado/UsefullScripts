<b>7 вересня</b>

<b>ЖИТТЯ ВЕЛИКИХ НАГАДУЄ НАМ</b>

Навіщо ми розповідаємо дітям казки? Навіщо вчимо їх історії? Оповідаємо про Мартіна Лютера Кінга, Джорджа Вашингтона, Порцію Катону , Цинцинната, Флоренс Найтінґейл, Ісуса, Марка Аврелія? Бо це важливо.

Як писав Генрі Лонгфелло,

<i>Вчить життя мужів великих,</i>
<i>Що судилась велич нам:</i>
<i>Ти в піску часý залишиш</i>
<i>Слід, як світ покинеш сам.</i>

Ми намагаємося дати нашим дітям найважливіший і найвагоміший урок: про те, що вони можуть щось змінити, що вони здатні змінити світ .

Ми оповідаємо дітям історії, щоб надихнути їх. Для цього й існує читання на ніч — а не лише щоб утомити й приспати. Сутність занять з історії не в тому, щоб нажахати й обурити їх злочинами давно померлих білих хлопців. Ми хочемо, щоб вони знали: люди можуть здійснювати вплив, здатні прожити чудове життя й залишити свої сліди на піску часу.

До того ж не лише герої та нащадки заможних династій — ваші діти також. Вони на це здатні. І коли ви допомагаєте їм це зрозуміти, то залишаєте в їхніх душах свій відбиток.
<b>7 грудня</b>

<b>ВИ МОЖЕТЕ ЗНАЙТИ ЧАС</b>

<blockquote>Не бачу причин, чому це має бути «або — або»... Якщо вдень ви працюєте, то пишете ввечері. Питання лише в тому, як багато ви хочете зробити.

<i><b>Марґарет Етвуд</b></i></blockquote>

Ми вважаємо себе дуже зайнятими. Думаємо, що це неможливо. Ми тепер батьки. Тому починати новий бізнес уже надто пізно. Закінчити проєкт — та коли ж? Треба бути реалістами. Усе це доведеться відкласти.

Просто немає вдосталь часу.

Ще молодою письменницею-початківицею Сьюзан Стрейт ходила на прогулянки з донькою по Ріверсайду в Каліфорнії в найбільшу спеку, доки та засинала. Удень. А потім ще ввечері. То був єдиний спосіб приспати дитину. І тоді, коли дитина «відключалася», Стрейт зупинялась, хоч би де вона була, сідала просто на землю біля візочка й починала писати в записнику. Так вона написала роман. Перехожі пропонували їй гроші, бо думали, що вона бездомна, та Стрейт не спинялася. Хто тоді міг би подумати (та вона сама також), що цей роман здобуде відому літературну премію та стане початком карколомної кар’єри.

У листопаді ми говорили про те, як батькам шукати подвійних можливостей: проводити час із дітьми й водночас робити свої справи. Частиною цього є пошук моментів усередині інших моментів, де ми можемо знайти час, витиснути його, як сік з апельсина, хай чого б це нам вартувало, і виконати свою роботу теж.

Ми це можемо. Ми мусимо. Це не є неможливим. Люди, яким було важче, ніж нам, успішно це робили. Наприклад, Тоні Моррісон або Сьюзан Стрейт. Тому ви також зможете. Писати книжки або вступити на юридичний факультет — ви знайдете на це час.

Не здавайтеся. І не будьте реалістами . Будьте креативними.
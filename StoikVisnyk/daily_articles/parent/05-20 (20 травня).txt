<b>20 травня</b>

<b>НЕ ДУМАЙТЕ, ЩО ВСЕ ЗРОБИТЬСЯ САМЕ СОБОЮ</b>

У книжці «Наодинці з собою» Марк Аврелій нагадує собі про «злостивість, хитрощі й лицемірство, які створює влада», і про «особливе бездушшя, яке іноді виявляють люди з “хороших сімей”».

Навіть якщо у вас добра освіта, ви чудово ладнаєте із сім’єю й ви не якийсь монстр — усе одно немає гарантій, що ви передасте всі ці позитивні риси вашим дітям. Життя сповнене спокус. Погані звички та впливи легко даються взнаки. Гляньмо на дітей самого Марка Аврелія. Він і його дружина були лагідними й мудрими людьми... але щось не те сталося з їхнім сином і спадкоємцем Коммодом, який виявився навіженим жахом імперії — саме таким, яким ми бачимо його у фільмі «Гладіатор». Або й гіршим.

Суть ось у чому: лише те, що ви успішні, що змогли оплатити дітям престижну школу, що були присутніми в їхньому житті більше за ваших батьків у вашому, — усе це не означає, що ви убезпечені від проблем. Ми з вами взялися за дуже складну роботу. Простору для помилок тут майже немає. Діти не стають хорошими дорослими самі собою. Їх створюють — ліплять, скеровують — їхні родичі, вчать приклади, тримає постійність батьківської присутності.

Ви мусите все це забезпечити. Розслабитися немає нагоди. Не можна сподіватися, що все складеться саме собою. Вони потребують вас.
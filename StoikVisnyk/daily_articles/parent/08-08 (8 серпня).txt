<b>8 серпня</b>

<b>НЕ ЧЕКАЙТЕ НАГОДИ ПИШАТИСЯ НИМИ</b>

Ця історія стара, як саме батьківство. Дитина щосили намагається завоювати гордість своїх батьків, але їй це ніяк не вдається. Навалюються біль, обурення й збентеження. І лише в кінці, після безодні страждань і мук, усе з’ясовується. Дитина мала те, чого так хотіла, від самого початку.

Такою була й історія Клодії Вільямс, дочки Теда Вільямса. Лише коли вона розібрала величезну купу пам’ятних речей, то знай­шла записку, яку залишив їй батько, «той, якому було неможливо догодити».

«Моїй чудовій доні, — йшлося в ній. — Люблю тебе. Тато».

Те саме сталося й з відомим видавцем Сонні Мехтою. У його некролозі Роджер Коен писав:

Коли батько Мехти, дипломат, помер у Відні, Мехта знайшов на своєму столі теку з газетними вирізками всіх статей про себе, які було будь-коли опубліковано.

Гордість його батька, який ніколи не хвалив сина вголос, була очевидною.

Це дуже сумно. Чому вони не могли висловити гордість, поки були живими? Може, це така вада їхнього покоління? Можливо, вони думали, що так зроблять своїх дітей кращими й міцнішими? Чому вони не могли бути більше схожими на тата Джима Вальвано й подарувати дітям своє фанатство?

На ці запитання ми ніколи не знатимемо відповідей. Але має­мо бути певними, що не зробимо того самого з нашими дітьми. Не можна чекати на якусь особливу нагоду пишатися ними. Не можна ховати наші справжні почуття до них під стосами паперів у шухлядах бюро. Треба сказати їм про це просто зараз. Показати. Що вболіваємо за них. Любимо їх. Віримо в них. Пишаємося ними. Бо так насправді є. І вони мають право це знати — поки не надто пізно.
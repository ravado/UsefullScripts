<b>20 січня</b>

<b>САМІ РОБІТЬ ТЕ, ЧОГО ЧЕКАЄТЕ ВІД НИХ</b>

Ви хочете , щоб ваш син ріс сильним і чесним. І доньці бажаєте того самого. Хочете, щоб діти були працьовитими, допомагали іншим, поважали батьків та інших людей. Хочете, щоб вони були охайними й організованими, бадьорими й витривалими.

Звісно, ви цього дуже хочете. Усі такого хочуть. Питання в тому, як ми виховуємо наших дітей. І відповідь на нього дивиться на нас із дзеркала.

Популярний письменник і батько двох дітей Остін Клеон так писав про цю найважчу частину батьківства: ви повинні бути такою людиною, якою, на вашу думку, має вирости дитина; самі робіть те, чого чекаєте від дітей. «Я постійно бачу це в батьках: вони вимагають від дітей того, чого самі не роблять». Хочете, щоб дитина читала, — нехай вона бачить вас із книжкою. Хочете, щоб вона вишукувала для себе хобі й зацікавлення, — покажіть їй, як вчитеся грати на музичному інструменті або малюєте в альбомі. Хочете, щоб дитина знайшла собі роботу до душі й віддавалася їй, — нехай вона бачить вас за роботою. Хочете, щоб ставилася до інших з повагою і щирістю, — робіть її матері подарунки в неї на очах.

Те, чим ви є, визначає те, чим стануть вони. Тож будьте тим, чим хочете бачити їх. Робіть те, чого чекаєте від них. Це важко, але іншого шляху немає.
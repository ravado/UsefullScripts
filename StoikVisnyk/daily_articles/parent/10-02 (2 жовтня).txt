<b>2 жовтня</b>

<b>ВИ НЕ ВБЕРЕЖЕТЕ ЇХ ВІД ПОМИЛОК</b>

У романі Германа Гессе «Сіддхартха» головний герой відчайдушно намагається переконати свого сина у важливості простого способу життя, бо сам пізнав цю мудрість через гіркий досвід. Як і ви, як і всі інші батьки, він з розпачем споглядає, як син ігнорує його настанови й іде неправильним шляхом. Сповідуючись у своєму горі другові Васудеві, Сіддхартха раптом чує запитання:

А ти справді вважаєш, що скоїв усі дурниці для того, щоб твій син їх уникнув?

Було б дивовижно, якби нашим дітям не довелося вчитися на власних спробах і помилках, якби вони могли просто прийняти наші поради й продовжити там, де спинилися ми. Якби вони не обпікалися самі. Але нам слід бути досить мудрими, щоб розуміти: життя просто влаштоване інакше. Багато речей у ньому можна пізнати тільки самому. Дещо неможливо збагнути, якщо не помилятися. Хіба не цього вас навчив власний досвід? Чи багато застережень ваших батьків вам насправді знадобилися?

Ви не вбережете дітей від помилок. Ви маєте дати їм простір для самостійного навчання. Та нехай вас утішає думка про те, що ви прищепили їм характер, свідомість і готовність просити про допомогу, якої вони потребуватимуть, щоб відштовхнутися від неминуче скоєних помилок.
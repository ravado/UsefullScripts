<b>15 червня</b>

<b>ОСЬ У ЧОМУ СЕКРЕТ</b>

Коли ви бачите успішних людей із дітьми, легко зачудуватися: як вони все встигають? Як їм отак вдається: й одне, й інше?

На щастя, відповідь на це запитання є, до того ж вона зовсім не магічна: їм допомагають . У них є няні, репетитори й хатні робітники. Є штабні начальники. Особисті асистенти. Персональні тренери. Ось як вони все встигають. Якби ви мали на все це кошти, то були б такими самими успішними й на позір безтурботними.

Але мета цього пояснення не в тому, щоб змусити вас заздрити або викрити соціальну нерівність. Насправді вона протилежна: підштовхнути й вас у цьому напрямі. Звісно, найняти собі штат обслуги й помічників — за межами можливостей більшос­ті з нас. Але в кожного є бодай одна справа, яку ми робимо, але не мусимо робити самі й маємо гроші на те, щоб передоручити її іншим. Натомість ми її й далі тягнемо самі... Чому? Бо ваш тато завжди сам міняв мастило в машині? Бо мама завжди подавала на стіл вечерю, яку сама приготувала? Бо вам ніяково передавати ці справи на виконання іншим?

Та годі. Забудьте про гендерні ролі. Не озирайтеся на те, як «було раніше». Те все майже напевне означало, що батьки проводили з дітьми менше часу, ніж нині .

Спробуйте якось порахувати, скільки коштує година вашого часу. Подумайте, наскільки більше вас могло би бути в житті дітей, якби ви позбулися певних справ. Ви не мусите звільнятися від усього, наймати помічників буквально для кожного кроку, але й самі робити буквально все теж не мусите .

Знайдіть собі підмогу.
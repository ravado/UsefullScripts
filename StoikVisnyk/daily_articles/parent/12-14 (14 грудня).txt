<b>14 грудня</b>

<b>ЧИ ВЖЕ СПРАВДІ ЧАС ІТИ?</b>

<blockquote>Хай що робив би [мій син] зараз, це найважливіші справи. Тому я заохочую його віддавати їм якнайбільше часу. Я ніколи не кажу: «Годі, ходімо вже!». Певна річ, мій дорослий розум поспішає до всіх тих справ, які ми могли б зробити натомість. Але я відпус­каю їх і повертаюся до теперішнього моменту.

<i><b>Дерек Сіверс</b></i></blockquote>

Навіть найтерплячіші з нас часом знуджуються. Або нам треба бути деінде. Або ми чесно не розуміємо, чим ця квіточка — намальована в чотирьохсотий раз — така особлива. Тому ми підганяємо наших дітей.

Вечеря майже готова. Ми запізнимося. Матч ось-ось почнеться. Надворі дуже спекотно.

Нам треба працювати над тим, щоб подолати ці інстинкти. Бо істина в тому, що більшість речей, з якими ми квапимося, не надто термінові. У цьому є певна частка дзену, що є цінним для нас саме собою. Але щодо наших дітей, це ще вчить їх одного цінного вміння. Хіба ми не хочемо, щоб вони вміли зосереджуватися й іти за своєю цікавістю? Хіба це не варте того, що вони трохи забрудняться або ж ви запізнитеся на день народження, бо на кілька секунд дали їм змогу насолодитися справжнім, інтенсивним життям?

Заохочуйте дітей. Опирайтеся бажанню поквапитися. Насправді зараз не час іти. Ви зараз саме там, де вам — і їм — і треба бути.
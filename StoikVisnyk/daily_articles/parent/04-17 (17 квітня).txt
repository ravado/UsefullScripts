<b>17 квітня</b>

<b>ЧИ ЗНАЄТЕ, ЯКІ ВИ, КОЛИ СЕРДИТЕСЯ?</b>

<blockquote>Людям у гніві часто буває корисно глянути у дзеркало. Велике перетворення всередині спотворює їх.

<i><b>Сенека</b></i></blockquote>

Гнів може здаватися виправданим, але він завжди має потворний вигляд.

Придивіться якось на людях до інших батьків, коли вони сердяться на своїх дітей. Зверніть увагу на інших глядачів на шкільному футбольному матчі, де грає ваш син або дочка. Споглядайте в аеропорту сім’ї, які відлітають на вакації. Поспостерігайте за великою сім’єю за кілька столів від вас у піцерії.

Це буде майже те саме, що й глянути у дзеркало.

Який, на вашу думку, у вас вигляд, коли ви голосно наказуєте дитині: «Сядь. Скільки разів тобі повторювати? Сядь!» , коли вона гасає домом від надлишку енергії? Які ви, коли нервово хапає­те її за руку і смикаєте до себе, поки стоїте в черзі? Думаєте, вас приємно слухати, коли ви погрожуєте забрати в неї якийсь базовий привілей — наче справжній тиран — за те, що вона не поводиться так, як треба вам? Або коли криком наказуєте поквапитися в аеропорту? Гадаєте, ви не схожі на монстра, якщо просто даєте їй ляпаса, коли вам бракує слів у суперечці?

Зовні ви жахливі . Такі самі жахливі й ганебні, як і ті, хто робив зі своїми дітьми те саме у вас на очах — аж вам хотілося відвести погляд. У гніві ніхто не має гарного вигляду. А ще гірше те, що такий ваш образ надовго закарбується в пам’яті ваших дітей.
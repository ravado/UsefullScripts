<b>14 квітня</b>

<b>ЦЕ — НАЙВАЖЧЕ</b>

Честі Пуллер брав участь у Бананових війнах, у партизанських війнах на Гаїті та в Нікарагуа, на Тихому океа­ні під час Другої світової та в Кореї. Можна подумати, що після такого досвіду він міг би впоратися з усім, що підкидала йому доля. Але він, як і ви, був батьком, а тому відчув, що це найважче з усього, що випадає людині в житті.

Невдовзі після того, як Честі повернувся з Корейської війни, де брав участь у висадженні в Інчхоні та ближніх боях у лютий холод, він разом з дружиною мав відвести доньку до лікаря на видалення мигдалин. Честі, який у душі завжди був дуже ніжним, заніс її на руках в операційну. Він лагідно говорив із дів­чинкою та спробував покласти її на кушетку, щоб медсестра підготувала її до операції. Але дитина, перелякана й надміру збуджена, відмовилася лягати. Вона кричала, плакала й чіплялася за тата, аж поки її нарешті відчепили від нього, давши заспокійливе. «Вона мене ніколи не пробачить, Вірджиніє, — сказав він дружині, коли повернувся в кімнату очікування. — Це було гірше за Пелеліу» .

Він не надто перегинав палку. Те, що називають батьківством, вимагає від нас більшого за будь-яку іншу справу в усьому світі. Це потужний емоційний, фізичний і ментальний виклик, який подразнює всі клітини нашого серця. Ви можете хоробро битися на війні чи ризикувати мільйонними сумами на роботі, але ви не здатні впоратися з тією оголеною ахіллесовою п’ятою, до якої має доступ ваша дитина. Ніщо інше вас так не зачепить... бо ніщо інше не є для вас аж таким важливим.

Це найважче з усього, що вам доведеться зробити. Знайте це. Прийміть. І будьте за це вдячними.
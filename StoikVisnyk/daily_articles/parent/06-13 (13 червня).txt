<b>13 червня</b>

<b>НАМАГАЙТЕСЯ НЕ ДАВАТИ ЇМ ЗАЙВОГО</b>

Кожен з нас має особисті проблеми. Ми про них знаємо. І наше завдання як батьків — не передати їх дітям. Припинити цикл розладу. Не дати бісам, з якими ми воюємо, знайти собі легшу поживу в особі наших дітей.

А ще важливіше — не дати нашим бісами привести до них іще нових. У жодному разі не можна завдати більше шкоди або множити проблеми. Про це дуже влучно написав у своїй пое­зії Філіп Ларкін :

<i>Це мама з татом все паскудять:</i>
<i>Хоча, либонь, несамохіть.</i>
Прикро, каже він, але вони не лише передають нам у спадок свої вади, а й створюють у нас додаткові.

Буддисти говорять про сансару — передання страждань від покоління до покоління. Чому це відбувається? Чому страждання не можуть вичерпатися в одному поколінні й залишити наступне вільним і щасливим? Бо ми нічого для цього не робимо. А іноді навіть не усвідомлюємо власних страждань. Чи коли й усвідомлюємо, то однаково не даємо собі ради, переконуючи себе, що все безнадійно.

Розумієте, ми неодмінно схибимо. Це неминуче. Ми люди, а отже — ми не досконалі. І виростити досконалих дітей нам також не вдасться. Та це не означає, що ми безсилі перед бісами, які стукають у наші двері. Потрібно лише працювати над собою. Піти до психотерапевта самим, щоб до нього не довелося йти нашим дітям. Старатися бути здоровими, щоб вони, коли виростуть, мали це за норму. Зробити спробу відійти від нашого гніву, болю й розчарувань, щоб вони принаймні не несли після нас наших тягарів.
<b>12 квітня</b>

<b>ЯКУ ЕНЕРГІЮ ВИ ПРИНОСИТЕ ІЗ СОБОЮ?</b>

Повсюдність слова енергія нині, вочевидь, свідчить про те, як глибоко проникли в культуру псевдонауковці й шарлатани. Нас оточують сонмища енергетичних цілителів та енергетичних кристалів. Ви можете найняти консультанта, який проаналізує «енергію» вашої компанії. Можна прийняти звукову ванну, щоб позбутися негативної енергії, а екстрасенс здатен зчитати вашу ауру й визначити, яку енергію ви віддаєте у світ. У міських квартирах спалюють більше шавлії для очисних ритуалів, ніж її кладуть у страви в ресторанах.

І з усім цим безглуздям енергія є цілком реальною в батьківстві. Сезар Міллан говорить про те, що ви маєте проєктувати правильну енергію на свого пса, водночас ваші діти здатні ще краще вловлювати енергію, що виходить із вас. Поганий день на роботі? Вони відчувають це. Сердитеся на чоловіка або дружину? Вони все знають, навіть якщо ви сперечаєтеся лише тоді, коли вони ляжуть спати.

Чому саме сьогодні діти гасають по хаті як скажені й поводяться наче монстри? Може, вам варто перевірити, яку енергію генеруєте ви самі? Чому ваш син б’є меншого братика? Може, тому, що ви самі — клубок напруги й дратівливості, а такі емоції заразні? Чому ваша донька сьогодні так жахливо поводиться? Можливо, це якось пов’язано з образою дружини на вас. Може, доня просто не могла стерпіти атмосфери за сніданком — бо ж усе було дивно й ніяково.

Коли ви бачите в дітей проблеми з поведінкою й реакціями — скоригуйте власну енергію. Спершу гляньте в дзеркало. Якщо ви хочете мати щасливий дім, у якому мешкають добро, любов і мир, то приносьте із собою таку енергію. Проєктуйте її свідомо й виважено — показуйте, що у вас усе добре й у всіх інших буде ще краще.
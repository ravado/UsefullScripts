<b>18 червня</b>

<b>ЄДИНЕ, ЩО МАЄ ЗНАЧЕННЯ</b>

Флі, один з найкрутіших музикантів усіх часів, довгий час захоплювався наркотиками й алкоголем. Та, на відміну від колег з гурту Red Hot Chili Peppers, Флі ніколи не мав важких проблем з наркотиками. Вони не зруйнували його життя й не перетворили його на зомбі. Розуміючи, що ця звичка нездорова, Флі переконав себе, що здатен впоратися з нею: він ніколи не вживав наркотиків при дітях і ніколи не псував ними важливі події. Тоді чому він раптом раз і назавжди зав’язав?

Ось як він пояснив це в інтерв’ю коміку й подкастеру Марку Марону:

Пригадую, я з кимось говорив... про те, що означає бути татом, про мою доню, якій тоді було близько чотирьох років. І коли я «закидався» і ширяв десь далеко від неї, то сам собі казав: «Усе нормально: я ж не роблю цього при ній». Тоді мій співрозмовник відповів: «Єдине, що має значення, — це бути присутнім у житті дитини й спілкуватися з нею. До того ж спілкуватися навіть тоді, коли ти не поруч». Тобто перебувати в такому стані, щоб завжди могти опинитися з ними. Щоб твій дух був завжди готовим і доступним, хоч би коли вони тебе потребували». І ці слова в мені сильно відгукнулися.

Я так люблю своїх дітей, що сказав собі: «Це все: відтепер я завжди буду поруч».

Бути присутніми, бути поруч — ключова частина батьківства. Наркотики й інші види залежності, як і нерозв’язані проблеми, — це все різні способи не бути поруч. Ось чому ми маємо все покинути й розібратися з нашими бісами, адже навіть якщо нам здається, що вони активно не проявляються вдома, це не так. Вони забирають нас у наших дітей. Вони переводять нас у стан недоступності саме тоді, коли діти нас потребують (а вони потребуватимуть).

Такий самостійно спровокований розрив — неприпустимий.
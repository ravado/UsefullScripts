<b>28 серпня</b>

<b>НЕ ВИКОРИСТОВУЙТЕ ДІТЕЙ</b>

Соціальні медіа експлуатують одну з найвразливіших час­тин нашої психіки: нашу потребу бути побаченими, почутими й оціненими. Блискучі програмісти цих мереж відкрили способи задовольняти ці імпульси вподобайками, коментарями й кількістю фоловерів. Вони перетворили наше найслабше місце на гру.

Батькам треба бути дуже уважними до цього. Коли ви відчуваєте невпевненість або шукаєте схвалення, вгамуйте бажання просто ще запостити фото своїх дітей. Спитайте себе: а чи справді моя дитина цього хотіла б? Чи це здоровий і належний підхід? А може, ми використовуємо їхню милоту просто як дешевий спосіб привернути до себе увагу і потішити власне самолюбство?

Бути фаном своєї дитини не конче означає хизуватися нею, щоб вразити інших, — чи то в розмові за вечерею, чи то в соцмережах. Це не вихваляння тим, до якого університету вони вступили або як гарнесенько вбралися до дня народження.

Наш обов’язок — дбати про них, а не експлуатувати. Не перетворюйте ваших дітей і той коштовний час, який ви з ними проводите, на харч для свого невситимого марнославства.
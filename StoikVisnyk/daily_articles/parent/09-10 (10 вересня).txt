<b>10 вересня</b>

<b>«ПРЕКРАСНІ» — ТАК ВОНИ ЦЕ НАЗИВАЮТЬ</b>

Є така стара реклама LEGO з початку 1980-х. Руде дівчисько з косичками тримає свій витвір з деталей конструктора. Що це в неї? Направду важко сказати. Просто випадковий набір блоків, скріплених разом. На голові в одного з леґо-­чоловічків росте дерево. Годі й казати, що архітектор на такий проєкт навіть не глянув би. Але усмішка на личку дитини свідчить сама за себе.

«Ви таке колись бачили? — йдеться в тексті реклами. — Не лише те, що вона зробила, а й гордість у погляді? Такі очі бувають у дітей завжди, коли вони збудують щось самі й тільки самі. Хай би що вони творили... універсальні будівельні набори LEGO допоможуть вашій дитині відкрити в собі щось дуже-­дуже особливе».

І батькам — і дорослим — дуже легко було б пояснити цій дитині, яким усе має бути. Дерева не ростуть на головах у людей! Вікно в цьому місці — безглуздя! А де ж люди спатимуть? Собаки й коти не дружать між собою! Тут зовсім немає повітря! І нам здаватиметься, що так ми допоможемо та навчимо. Та насправді ми топтатимемо їхню здатність творити й уявляти. Так ми можемо забрати в них той гордий погляд дівчинки з реклами, який свідчить, що дитина зробила щось сама. І водночас трохи відкрила себе.

Час ігор — для ігор. Для пустощів. Без правил. Ніщо не важливе... крім того, що вони самі захочуть. Дайте їм більше простору. Заохочуйте. Дайте їм змогу бути прекрасними.
<b>20 червня</b>

<b>ЗВЕРНІТЬСЯ ДО ДИТИНИ В СОБІ</b>

Навколо вирував морок Другої світової війни. А він тоді був уже немолодим чоловіком з мільйоном важливих турбот. Він мав владу й успіх. Багато бачив у своєму житті. Але в 1944 році, коли Вінстон Черчилль побачив, як молодий солдат на Даунінг-стріт, 10 збирає іграшковий поїзд для онука прем’єр-міністра, це його вразило.

Як описує цей випадок Ерік Ларсон у чудовій книжці «Велич і ницість», солдат зупинився на мить, щоб віддати честь прем’єр-міністрові. Черчилль махнув рукою й далі стояв поруч і дивився. Коли солдат завершив, Черчилль попросив показати, чи працює поїзд: разом вони поставили його на колію й узялися спостерігати, як він рухається. «Я бачу, що тут два локомотиви, — сказав прем’єр, — постав інший на рейки теж». Солдат так і зробив, а тоді Черчилль — лідер Британської імперії, людина, яка здолала Гітлера й урятувала свою країну від падіння в прірву, — сів навпочіпки і з широкою усмішкою запропонував: «А влаштуймо аварію!».

У наявності дітей (і онуків) є одна пречудова річ — вони дають нам змогу витягти назовні те дитяче, що в нас є і що ніколи до кінця не зникає. Вони дають привід сісти на підлогу й зіштовхнути два іграшкові поїзди. Збудувати щось крутецьке з леґо. Вбратися в костюм на Гелловін. Попустувати за вечерею. Послухати музику своєї юності й переглянути давні улюблені фільми.

І це не просто привід потішитися, а важлива частина життя. Не забувайте звертатися до цих радісних глибин свого «я»... А ще — знаєте... запросіть ваших дітей приєднатися.
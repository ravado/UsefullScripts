<b>12 січня</b>

<b>НЕ ГОВОРІТЬ ПРО ЦЕ. БУДЬТЕ ЦИМ</b>

Тім Данкан був, либонь, найкращим важким нападником за всю історію американського баскетболу. П’ять чемпіонських титулів. Його тричі було визнано «Найціннішим гравцем Фіналу НБА». П’ятнадцять разів він брав участь у «Збірній усіх зірок НБА» і «Збірній усіх зірок захисту НБА». Найбільший майстер кидка у стрибку з поворотом від щита за всю історію баскетболу. І робив він усе це з майже незрівнянною самовідданістю і витримкою.

«Майже» тут — ключове слово, бо на шляху до величі Данкан мав підмогу від свого попередника і товариша по команді Девіда Робінсона. Який зв’язок був між цими двома суперзірками? Як один з них опікувався іншим? У промові на церемонії долучення до Зали слави НБА Данкан розповів про це:

Люди питають мене: «А що він тобі казав? Що показував?». Зараз я вже не пригадаю нічого конкретного з того, про що ми з ним колись балакали. Але всі його вчинки були вчинками високого професіонала. Він був неймовірним батьком і надзвичайною людиною: показав мені, що означає бути хорошим членом команди або громади — всі ці речі. Не розповідав мені про це, а просто був таким.

Бути втіленням власної філософії — краще, ніж проповідувати її. Як казали стоїки: марно сперечатися й теревенити про те, як стати гідною людиною, вправним спортсменом, добрим членом команди. Наша справа, казали вони, — бути ними . Так має бути й у спорті, й у житті, й у батьківстві. Ми можемо чудово говорити. Та найважливіше — робити, діяти й бути.
<b>8 червня</b>

<b>ТОДІ ВИ БУВАЄТЕ НАЙЩАСЛИВІШИМИ</b>

Перед своєю наглою смертю Ентоні Бордейн дав інтерв’ю, у якому казав, що «ніколи не почувається щас­ливішим, ніж коли стоїть на задньому подвір’ї свого будинку, наче якийсь “тато з телесеріалу”». До батьківства його життя було екзотичним і гламурним, повним слави, грошей і, звісно, вишуканої їжі. Воно також було наповненим і проблемами — залежністю, депресією, втратами. Але є щось таке нормальне , казав він, у тому, щоб мати звичайну сім’ю, стояти у фартуху на подвір’ї й перевертати бургери на грилі. «Коли я опиняюся в цій ролі, — додавав він, — то почуваюся неймовірно, скажено щасливим».

Та невдовзі Бордейн опинився далеко-далеко від цього ідилічного подвір’я — на іншому кінці світу, де фільмували чергове шоу. Депресію й залежність він узяв із собою. І вони зрештою остаточно забрали його в тих, кого він любив найдужче, — у сім’ї. Це певне витверезне нагадування всім нам. По-перше, насоло­джуватися тим, що маємо, поки воно в нас є. По-друге, пам’ятати, як мало насправді нам треба, щоб почуватися щасливими, і якими дивовижними можуть бути найпростіші речі. По-третє, не забувати, як швидко це все може від нас утекти.

Якщо ви боретеся із залежністю, наркотичною чи алкогольною, якщо загрузли в чорній дірі депресії, будь ласка, пам’ятайте: хоч як важко може бути боротися, вириватися й видряпуватися, проста радість, ніжність і співчуття, які ви матимете поруч з тими, кого любите, принесуть вам полегкість і неймовірне, просто скажене щастя.
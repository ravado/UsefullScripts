<b>11 квітня</b>

<b>НЕ СЕРДЬТЕСЯ НА ХОРОШИХ ЛЮДЕЙ</b>

<blockquote>Те, що ви кажете в гніві, є найкращою з промов, про яку ви потім пожалкуєте.

<i><b>Амброз Бірс</b></i></blockquote>

Коли вам уривається терпець, поруч із ким ви неминуче, як вам здається, опиняєтеся? Із сім’єю. Це дивно. Ми терпимо досить грубу поведінку незнайомців на вулиці, але не доведи Господь вашого сина забігти в хату, не роззувшись! Ви з професійним тактом просите (втисячне!) свого помічника зробити щось, але зриваєтеся на чоловіка чи дружину, коли він або вона недочувають ваше прохання через шум у сусідній кімнаті.

Це звучить як парадокс, та насправді є проблемою близькості. Саме на найближчих ви лютуєтеся частіше, ніж на інших. Така ось сумна викривлена реальність. Направду погані люди, які перебувають далеко від вас, рідко стають мішенню вашого гніву. А загалом добрі — ті, що вас люблять і допомагають вам значно більше, ніж кривдять вас, — дістають сповна.

«Не сердьмося на добрих людей», — писав Сенека в трактаті «Про гнів». Нині, коли ви починаєте сердитися на тих, кого любите, нагадайте собі, що їхні позитивні риси значно переважають те, що гнівить вас певної миті. Що від крику вони не почують вас краще. Що, найімовірніше, вони розуміють свою провину і напевне вже картаються. Згадайте, які вони маленькі. Згадайте, які хороші .

Нас не виправдовує те, що ми можемо гніватися на когось, хто любить нас достатньо, щоб стерпіти це, або тому, що вони діти й мають жити із цим (і з нами). Ми мусимо старатися не сердитися ні на кого, але якщо вже дійшли до цієї межі, то нехай предметом нашого гніву буде справжня, а не просто вигідна ціль.
<b>21 грудня</b>

<b>ВОНИ ДІСТАЛИ ЦЕЙ УРОК ЗАДЛЯ ВАС</b>

<blockquote>Є люди, що ніколи не бачили смерті своїх дітей.

<i><b>Мері Лора Філпотт</b></i></blockquote>

Син актора-коміка Роба Делані ріс здоровим і гарним, але раптом захворів. Делані та його дружина Лія відвели Генрі до лікаря. Після довгих обстежень у хлопчика виявили пухлину мозку. Дитину прооперували, їй начебто стало краще. Та, на жаль, у віці лише двох років хвороба врешті забрала в Генрі життя.

У подкасті Марка Марона Роб розповів, як змінилося його бачення світу після смерті Генрі:

Я обіймаю своїх дітей та дружину, знаючи, що вони колись помруть. І я усвідомлюю, що це може статися ще за мого життя. Отже, наш час разом — скінченний. Він не триватиме вічно. Тому я ціную його ще більше. Дивуюся, що унікальні набори клітин тимчасово згуртувалися навколо їхніх душ і мені поталанило опинитися поруч з ними саме тоді; мені — такому самому набору клітин, кісток і волосинок у ніздрях. І я беру від цього більше, ніж будь-коли досі. Але як мені хотілося б, щоб це вміння прийшло не в такий болісний спосіб. Та вже як сталося. Таку ціну довелося сплатити за цей дар. Тепер він у мене є і я його високо ціную.

Коли ми збагнемо, як мало часу нам залишилося з нашими близькими, то зможемо використати його якнайкраще. Такі сім’ї, як Ґюнтери, Делані й інші, які зазнали важкої втрати, водночас здобули гіркий і потужний урок. Ми не можемо забрати їхній біль, але можемо взяти його до уваги. Постаратися оцінити звіддаля те, що вони мусили сплатити, і застосувати їхню мудрість у нашому житті.

Нагадайте собі цього ранку й кожного наступного: це колись завершиться. Tempus fugit . Memento mori . А тоді йдіть дивуватися наборам клітин, які згуртувалися навколо душ ваших близьких. Використайте якнайкраще час, проведений з ними.
<b>24 серпня</b>

<b>БУДЬТЕ ЧИМОСЬ АБО КИМОСЬ</b>

Едвард Гарріман був завзятим бізнесменом і дуже хорошим батьком. Він мав репутацію зажерливого капіталіста, але вдома був лагідним і уважним до своїх дітей. У всьому виявляв терплячість і зумів прищепити дітям найкращі цінності.

Одного разу він написав листа директорові школи й запитав про успіхи свого сина в навчанні. «Еверелл вчиться досить доб­ре, — була відповідь, — і впевнено здобуває знання». Підбадьорений цим, батько написав уже синові й запитав, чи міг би той покращити англійську мову. «Я знаю, ти можеш — й інші предмети теж, — писав він. — Я відчуваю захват, коли бачу, як ти зрос­таєш, і я впевнений, що ти впевнено підеш далі й станеш чимось або кимось».

Це чудові слова. Він не казав синові, що в того мають бути ідеальні оцінки. Не казав, що він не буде вартим нічого, якщо зазнає фіаско. І не казав, що успіх конче означає бути найкращим. Як і батько Джима Вальвано, старший Гарріман дав синові зрозуміти, що знає його здібності й — найголовніше — знає, чого слід чекати від людини з його потенціалом: чекати, що він стане чимось або кимось.

Ми не обов’язково сподіваємося, що наші діти досягнуть фінансового успіху, слави або влади. Але ми бажаємо, щоб вони стали чимось — стали кимось , хай то буде поважний парафіянин маленької церкви або голова законодавчого органу штату. І сподіваємося, що вони здійснять щось у житті, бо життя — це дар.

Змарнувати його? Задовольнитися мінімумом? Ні, це буде повним провалом і для них, і для нас. Тож нехай постараються, докладуть зусиль і зроблять те, на що від них чекають.
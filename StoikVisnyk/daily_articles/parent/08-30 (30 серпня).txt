<b>30 серпня</b>

<b>ОСЬ ЩО ПОТРІБНЕ ДЛЯ ПРОЦВІТАННЯ</b>

Кілька років тому письменник Малкольм Ґледвелл зауважив, що — на диво — навіть в НБА, де завжди багато об’єктивно талановитих елітних спортсменів, гравцям необхідно іноді змінювати команди або тренерів, щоб зростати й процвітати. Іноді їм доводиться пограти у двох-трьох командах і пережити кілька сезонів розчарувань, щоб потім зненацька опинитися в потрібному середовищі з належною підтримкою і — бах! — стати великими.

Суть цієї думки в тому, що навіть коли спортсмени, яким платять мільйони доларів, потребують такого для самореалізації, то як ми можемо чекати на успіхи від дитини в першій-ліпшій школі, у яку ми її записали? Ми надто легко махаємо рукою на дитину — навіть на власну, — коли їй не дається математика, коли успішність у неї така-сяка, коли вона має проблеми з увагою тощо. Надто легко!

А середовище — це все. Вдала команда підтримки — це все. Тому треба бути терплячими. Витривалими. Не переставати вболівати за них і вірити в них. Треба повчитися в спортивних команд розуміти, що коли у тебе в руках є цінні кадри, не варто впадати у відчай, якщо не все спрацьовує одразу. Навпаки, коли щось іде не так, вони вкладаються в це ще більше. Зірку не звинувачують. Звинувачують систему... а потім намагаються її змінити. А фани шаленіють завжди.

Наші ж діти цінніші для нас за будь-якого баскетболіста, хіба ні? І їхня освіта важливіша за хорошу гру.
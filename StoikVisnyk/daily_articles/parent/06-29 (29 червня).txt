<b>29 червня</b>

<b>НЕ ВСЕ ЩЕ НЕ ЗАВЕРШЕНО ДЛЯ ВАС</b>

Якось письменниця Сьюзан Стрейт допомагала матері з переїздом і знайшла стару картину, викинуту на смітник. Вона здогадалася, що мати не могла купити її, а тому запитала про картину. «Колись я ходила на курси живопису в Асоціацію молодих християн», — згадувала Стрейт пояснення матері. «А потім я натрапила  на книжку-самовчитель із живопису. Стрейт згадує: «Моя мати була мисткинею. Вона робила чудові замальовки нашого саду й дому у Швейцарії». Здивовані й розчулені, жінки почали говорити про картину. Чи було це таємне хобі, про яке Сьюзан нічого не знала? Чи мала її мати творчу натуру, якою ні з ким не ділилася? Чи були в неї інші полотна? На жаль, ні. «Я змогла завершити лише цю, — пояснила мати, ніби нічого не було. — У мене народилася ти, і я більше не писала. Моє життя завершилося».

Ой-ой.

Якоюсь частиною душі ми, однак, розуміємо це, правда? Розуміємо, що тієї миті, коли наш дім заповнили немовлята й підгузки, коли наш режим було назавжди зірвано ранковими поїздками у школу і тренуваннями з футболу, наше життя нібито завершилося. Не стало часу на хобі. Й енергії на самопізнання. То що вже й казати про саморозкриття.

Певна річ, у нас з’явилися обов’язки й тягарі, яких ми ніколи не чекали. Але здаватися не можна . Не варто виправдовувати батьківством визнання поразки. Навпаки: оскільки на нас див­ляться наші діти, ми мусимо підштовхувати себе. Маємо винести оте прикре рівняння за дужки. Зростати й розвиватися. Не махати рукою на себе та власні зацікавлення.

Наше життя не завершилося. До цього ще дуже далеко. Можна навіть сказати, що воно тільки починається. Починається заново.
<b>21 липня</b>

<b>НЕ СТАРАЙТЕСЯ ЇХ ЗМІНИТИ</b>

<blockquote>Наше завдання — моє та моєї дружини — забезпечувати, захищати, любити, полегшувати... Зрозуміти, ким є наші діти, що вони люблять і не люблять, постаратися допомогти їм на життєвому шляху та в їхніх пошуках себе. Ми тут — не головні.

<i><b>Двейн Вейд</b></i></blockquote>

Завжди варто вчитися в батьків, яким випала важча за нашу доля, які пройшли справжні випробування.

Брендон Булвер народився в сім’ї священника. Став юрис­том, вірним християнином, чоловіком і батьком чотирьох дітей. У 2021 році в Палаті представників штату Міссурі він виступив із проникливою розповіддю про виховання своєї трансгендерної доньки. Довгий час — зі страху, любові та щирого бажання захистити — він не дозволяв хлопчикові вдягати дівчачий одяг і грати в дівчачих спортивних командах. Одного дня той захотів побавитися із сусідськими дітьми. «Уже час вечері», — нагадав батько. «А якщо я вдягнуся хлопцем, тоді можна?» І тут Брендона наче блискавкою вразило. Він зрозумів, що несамохіть навчив дитину хибної істини: якщо не бути собою , то матимеш за це винагороду.

Те, що Булвер так виразно повідомляє в цьому зізнанні, є уроком для всіх батьків. «Дозвольте їм мати дитинство, — благає він. — Дайте їм бути тими, ким вони є».

Можливо, ви — натура творча, а ваша дитина — ні. Може, ви спортивні, а дитина — ні. Ви — релігійні, а ваш підліток — ні. Ви ліберальні, а ваші діти — навпаки. Хай там як, дайте їм бути собою. Дозвольте експериментувати — нехай вони самі відкриють істину. Нехай у них буде дитинство .

Вам можуть не сподобатися результати цих експериментів. Вони можуть похитнути ваші найглибші переконання. Але знає­те що? Це ваша проблема.
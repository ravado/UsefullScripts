<b>10 березня</b>

<b>ВІТАЄМО В НЕМИНУЧІЙ РЕАЛЬНОСТІ</b>

Коли в журналіста й письменника Девіда Брукса народився син, один з друзів надіслав йому електронного листа з єдиною фразою: «Вітаю тебе у світі неминучої реальності».

Кожен батько зрозуміє. Ці слова якнайкраще передають, що означає мати дітей. Найбільша зміна, яка настає при цьому, — не фінансова, не брак сну, не потреба дбати про ще когось і не напруга в особистих стосунках. Батьківство просто грубо штовхає вас у цілком нову неминучу реальність, де ви вже не є центром власного світу, — про що ви раніше навіть не здогадувалися.

Як доросла людина ви могли робити, що заманеться. Усе відбувалося за звичайним розкладом. Ви ухвалювали рішення, брали зобов’язання — і все йшло своїм шляхом. Світ був у вас під контролем і керувався логікою. А відтепер і до кінця ваших днів усе життя, вся реальність зміняться. О котрій годині ви прийдете в гості? Коли доня прокинеться після денного сну. Діти захворіли на грип. У вас теж грип. У них поганий настрій зранку або ж їх «штормить» від підліткових гормонів? З вами відбувається те саме! Неминуча реальність означає, що ви більше нічого не контролюєте. Натомість мусите сидіти в пісочниці й бавитися наступні півтори години, щоб, не дай Боже, не нарватися на істерику. Неминуча реальність — це вихідні на шкільному футболі, вечори на шкільних виставах, щоденні поїздки автомобілем у школу й зі школи. Це означає, ви більше не зможете замість вечері кинути щось у рот і побігти — такого вже не буде.

Ось як ви тепер живете. Ось вона — неминуча реальність. І знаєте що? Вона прекрасна. Звикніть до неї.
<b>6 лютого</b>

<b>ПОТРІБНА ДИСЦИПЛІНА</b>

У 1960-х роках молода поетеса Діана ді Пріма перебувала на одній з тих легендарних вечірок бітників, про які потім знімали фільми. Там були всі. А також багато наркотиків, ідей і любовних романів. У центрі загальної уваги перебував Джек Керуак. Але якоїсь миті ді Прімі довелося встати й покинути розваги, хоча час ще був ранній.

Чому? Бо вдома на неї чекала няня, яку потрібно було відпус­тити. Інші письменники в кімнаті сприйняли це з осудом і стиха посміялися з неї, адже вважали, що «візочок у під’їзді — ворог мистецтва». А Керуак не стримався й вимовив уголос у присутності всіх інших: «Якщо не навчишся забивати на няньку, письменницею не станеш».

Ді Пріма була хорошою матір’ю й таки пішла додому. Як пише у своїй чудовій книжці про творчість і батьківство «Немовля на пожежних сходах» (The Baby on the Fire Escape) Джулі Філліпс, «вона вважала, натомість, що не була б письменницею, якби залишилася. Писати й повертатися додому вчасно, на її думку, “було виявом однакової дисциплінованості” та вміння тримати слово».

Так, важливі й талановиті люди часто виправдовують своєю працею і талантом нехтування обов’язками батьків. Але ді Пріма саме вважала й одне, і друге предметом дисципліни й відданості. Думка про те, що когось або щось можна вдосконалити, нехтуючи іншою частиною життя, — абсурдна. Навпаки: дотримуючись слова перед собою й дітьми, ви «тренуєте» один дуже важливий м’яз. Коли ви виявляєте дисципліну й обережність щодо особис­того життя, то так само ставитеся й до життя професійного.

І ніхто не може переконати вас в іншому. Не давайте нікому засуджувати вас за це.
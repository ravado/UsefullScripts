<b>9 серпня</b>

<b>МИ ВИРОЩУЄМО НЕ ТРАВУ</b>

У своїй промові з нагоди долучення до Зали слави бейсболу в 1984 році Гармон Кіллбру розповів історію з того часу, коли грав у м’яча на своєму подвір’ї з батьком і братом. Мати вийшла з дому покликати їх на вечерю й дорікнула, що вони пом’яли траву. «Ми вирощуємо не траву, — відповів батько, — а хлопців».

Успіх у батьківстві не визначається машиною з бездоганно чис­тим заднім сидінням. Це не ідеально оформлений інтер’єр, повний крихких речей, жодна з яких не розбилася. Дитяча кімната має бути саме такою, якою вона є, коли діти бавляться. Будинок має справляти враження місця, де живуть. Відбитки їхніх пальців мають залишитися на всьому: буквально й переносно.

Чи ваше завдання справді в тому, щоб виростити дитину, яка ніколи не скаже зухвалого слова? Яка все життя ходитиме маршовим кроком або навшпиньки? Чи ви прагнете виховати дітей з власними думками і мріями, яким до снаги буде й озвучити їх, і втілити?

Подвір’я призначене для ігор. Велосипед купують, щоб на ньому їздити, а не тримати в гаражі в первозданному вигляді. Підлогу дряпають. Їжу проливають. Безлад створюють. Шум видають.

І це добре. Ми не намагаємося мати кришталево чистий та ідеально тихий дім. Ми вирощуємо здорових, готових до життя і щасливих дітей.
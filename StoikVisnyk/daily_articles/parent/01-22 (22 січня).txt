<b>22 січня</b>

<b>ВОНИ ЗАВЖДИ СЛУХАЮТЬ</b>

<blockquote>Діти ніколи не вміють добре слухати старших, проте дуже хвацько їх імітують.

<i><b>Джеймс Болдвін</b></i></blockquote>

Чи траплялося вам чути від дитини таке, від чого кров застигала в жилах? Таке, після чого інстинктивно хотілося перепитати, чи вам не почулося. Як у тій сцені в «Різдвяній історії»: Ральфі тримає ковпак від колеса, повний гайок, його тато намагається полагодити машину посеред сніжної ночі. Аж тут старий Паркер випадково штовхає ковпак, гайки розлітаються навсібіч. «Ку-у-у-урча!» — викрикує Ральфі. «Та насправді я сказав не “ курча ”, — пояснює його голос за кадром, — а оте дуже-дуже погане слово, що теж починається на “ кур -” і кінчається на “- а ”!»

У старого Паркера відвисає щелепа й розширюються зіниці. «Звідки оце воно? — певно, думає він. — Де він міг це почути?»

Певна річ, він знає, що Ральфі почув це від тата — сумнозвісного майстра ткання «гобеленів з лайки» у скрутну мить. Малюк просто йде його не вельми чистими слідами.

Головне тут ось що: діти повсякчас звернені до нас із відкритими очима, вухами й серцями. Вони все вбирають. Що вони почують? Що ви видасте — те вони і всотають. Ось у чому питання.
<b>3 березня</b>

<b>ВИ НЕ НЯНЬКА</b>

Нині покійний ведучий спортивного телеканалу ESPN — і батько двох дівчат — Стюарт Скотт сидів якось у ре­сторані з кількома друзями та їхніми дітьми. Сцена була ідилічною, усі почувалися весело. Діти шанувалися. Татусі були поруч. Усі гарно бесідували. Усе було чудово.

Та раптом, проходячи повз, одна добросердна матуся впізнала Скотта й спробувала сказати йому комплімент — похвалила за те, що «сидить із дітьми». Вона навіть не усвідомила, як образ­ливо це прозвучало для Скотта — та й, зрештою, для всіх татів. Бо вони не сидять зі своїми дітьми. Тати не няньки.

Няньки сидять з вашими дітьми замість вас, до того ж за гроші. І зазвичай це чужі люди. Вони за визначенням не є батьками. А то були Скоттові діти. Тому навіть якби він захотів, то не зміг би сидіти з ними замість самого себе. Це було б так само, як називати власника будинку охоронцем щоразу, коли він відчиняє двері.

Скотт просто робив своє. Він був батьком. Не більше й водночас нітрохи не менше. Як зауважив його друг, уже коли Скотт помер від раку у ще не старому віці: «Ми не вважали себе тими татусями, які вряди-годи забирають дітей з маминих рук на кілька годин».

Ставтеся серйозно до того, що робите. Бо це важлива річ.
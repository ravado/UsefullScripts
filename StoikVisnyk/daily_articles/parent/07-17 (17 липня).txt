<b>17 липня</b>

<b>ВАШЕ ЗАВДАННЯ — ПОКАЗАТИ ЇМ МОЖЛИВЕ</b>

Те, що діти успішних батьків виростають розпещеними й ледачими, — банальність, доведена за всю історію людства більше разів, ніж хтось із таких батьків здатний визнати. Так само є не менше прикладів, які спростовують це упередження. У багатьох професійних спортсменів діти теж мали високі спортивні досягнення. Джон Квінсі Адамс і Джордж Буш-молодший услід за своїми батьками опинились у Білому домі. Діти численних письменників і художників стали успішними митцями.

У чому ж тут секрет? Вочевидь, їм не бракувало природного таланту. Та й кумівства не можна заперечувати. Ці діти були обдарованими й мали велику перевагу над іншими. Але є й третій чинник, про який варто подумати всім батькам. Імовірно, ідеться про особливий привілей, який випав цим дітям у тому, що вони спостерігали пристрасне й практичне прагнення своїх батьків до кар’єри, яке більшості людей навіть уявити важко? Дивовижний дар — побачити, що впіймати свою мрію справді можливо. І що жодних чарів тут немає: лише наполеглива праця.

Надто багато батьків постійно кажуть своїм дітям — свідомо або непрямо, — зосередитися на чомусь одному, бути реалістами та зважувати свої шанси. Але життя під одним дахом з професійним спортсменом, головою держави або всесвітньо відомим письменником — геть інша річ. Це показує дитині: ось що є можливим ! Потрібні лише праця, відданість і, звісно, впевненість у собі.

У цьому ваше справжнє завдання — хоч би якою була ваша професія. Показати їм можливе. Підштовхнути їх до цього, хай би чим воно було.
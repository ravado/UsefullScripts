<b>9 березня</b>

<b>ЄДИНИЙ ВАЖЛИВИЙ УСПІХ</b>

<blockquote>Щоразу, коли ви почуваєтеся винними, що не виконали якоїсь божевільної, недосяжної вимоги, спитайте себе: «Чи допомогло б це поліпшити мої стосунки з дітьми? І чи поможе це моїй громаді?».

<i><b>Джессіка Ґроуз</b></i></blockquote>

Усі ми , перш ніж стати батьками, по-різному намагалися досягти успіху. Хтось із нас хотів його більше за інших. Хтось його здобув. Хтось — ні.

А тоді в нас з’явилися діти. І що від того змінилося? Звісно, вони стали займати більше нашого часу й енергії. Для нас стала важливішою фінансова стабільність. Ми виросли. Та найголовніше — це докорінно й безповоротно змінило наше уявлення про успіх. Ось як пояснював це Теодор Рузвельт:

У житті є багато видів успіху, яких варто прагнути. Надзвичайно цікаво й привабливо бути успішним бізнесменом, залізничником, фермером, юристом, лікарем, письменником, президентом, ковбоєм, командиром бойового загону або мисливцем на ведмедів і левів. Але справжній неослабний інтерес і радість приносять сім’я та діти: коли з ними все гаразд, то всі інші форми успіху й досягнень блякнуть, порівняно з ними.

Ми, певна річ, прагнемо успіху в роботі. Хочемо перемагати в чемпіонатах і здобувати значних клієнтів. Хочемо визнання і гострих емоцій від перегонів. Але тепер ми добре знаємо — бо одного разу це вже відчули, — яким дрібним це все здається поряд із тихим вечором удома. Із неділею, проведеною в парку. Зі сніданком під акомпанемент їхнього сміху. З тим, як ми бачимо їх на сцені. Або коли вони просто біжать від дверей у наші обійми.

Це — єдиний тепер важливий успіх.
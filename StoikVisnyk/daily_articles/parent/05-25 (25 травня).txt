<b>25 травня</b>

<b>ЧИ ВЧИТЕ ВИ ЇХ ЦІННОСТЕЙ?</b>

<blockquote>Будь-яка система освіти, яка не прищеплює моральних цінностей, просто оснащує чоловіків і жінок інтелектуальним арсеналом, щоб за його допомогою вдовольняти своє марнославство, жадібність і хіть.

<i><b>Гаймен Ріковер</b></i></blockquote>

Це правда , що ми хочемо віддати їх у найкращі школи. Прагнемо, щоб вони вивчили якнайбільше всього. А отже, ревно стежимо за їхніми оцінками. Тому батьків так бентежать зміни у шкільних програмах і вони стараються заробити більше грошей на вищу освіту дітей.

Та чи справді ми зосереджені на тому, на чому варто? Питання не тільки в давно доведеній істині, що освіта має дати дітям знання й уміння, які вони застосують у майбутній професії. Важливо також, чи вчать наших дітей бути хорошими людьми — вдома, у класі й загалом у світі.

Багато дітей ходять у дорогі приватні школи та вступають у коледжі Ліги плюща. А потім стають корумпованими політиками й бездушними бізнесменами, які спустошують цілі галузі економіки. Багато дітей вчаться ставати успішними, але не мають навичок і понять, необхідних для того, щоб їхній успіх був моральним і відповідальним.

Мета освіти — не зробити ваших дітей егоїстичнішими, жадібнішими та впевненішими у власній вищості. Ні, вона полягає в тому, щоб зробити їх кращими громадянами, кращими людьми, і колись, можливо, кращими батьками.
<b>26 червня</b>

<b>ВИЗНАЙТЕ СВОЇ НЕДОЛІКИ</b>

Кожен з нас має якісь травми дитинства. У всіх є проблеми. Великий вантаж проблем. Безліч вад. Коли ми вирішуємо народити дітей, то зобов’язуємося визнати свої недоліки. Ось як відповіла Джессіка Легі, авторка «Дару фіаско» (The Gift of Failure) (чудової книжки для батьків і вчителів), на запитання про те, чого навчило її материнство:

Я змушена була визнати всі свої вади, які ретельно ховала від світу, бо хотіла здаватися кращою для цієї нової людини...

Мої недоліки, які я майстерно ховала за своїми академічними досягненнями та харизмою, почали випливати на поверхню, бо вони важливі для когось іншого. Для мене цими недоліками є прагнення захищати мої потенційні недоліки (як вам таке?), намагання від’єднатися від того, що відбувається просто переді мною, заради того, що станеться потім, і — насамперед — моє зловживання стимуляторами. Якби в мене не було дітей, я, певно, тримала б це все похованим глибоко в собі, але батьківство змусило мене почати працювати над собою... щоб дати дітям модель здорової, люблячої і продуктивної людини.

Якщо ви бажаєте бути хорошими батьками, вам доведеться пропрацювати свої негаразди. Постійно носити цей вантаж, коли поруч з вами діти, — дуже небезпечно. Ви ризикуєте впустити його на них. Ховатися й заперечувати більше не можна. Настав час сплатити за цим рахунком: через психотерапію, бесіди з дружиною або чоловіком, записи у щоденнику. Ви мусите визнати свої ґанджі. Бо тепер є маленькі люди, які не з власної волі опинилися з вами під одним дахом, — тож їхнім сусідом не може бути чудовисько або кам’яний мур.
<b>20 листопада</b>

<b>ВИ ЗРОБИЛИ Б ЦЕ ТІЛЬКИ ДЛЯ НИХ</b>

Комік Хасан Мінгадж оповідає, як одного разу віз свою доньку до школи на фото для класного альбому. Вона мала нежить і сама вона ще не вміла добре витирати носа. Він незчувся, як просто взяв соломинку від свого напою зі Starbucks й висмоктав шмарклі в дівчинки з носа. Розмірковуючи про цей неприємний момент, він раптом збагнув, що нізащо не зробив би такого своїй дружині.

Ми готові багато що зробити для чоловіка або дружини, своїх батьків і навіть незнайомої людини, яка потрапила в біду. Але для дітей ми готові на все , бо вони не заслужили, щоб їх закинули в це існування такими безпорадними й залежними від нас на багато років. Вони не обирали народитися на землі. Не обирали нас своїми батьками. Це був наш вибір народити їх. Ми їх створили. Тому вони — не просто частина нашого життя, а частина нас. Вони — це ми .

У цих стосунках є щось, що пом’якшує найсуворіший розум і зігріває найхолодніше серце. І хоча вони з часом змінюватимуться — вже через кілька років Хасан не висмоктуватиме соломинкою шмарклі, — незмінним залишиться наше бажання й готовність зробити для дитини все.
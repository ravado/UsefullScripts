<b>21 червня</b>

<b>ДОБРЕ, ЩО ВИ ПРО ЦЕ ТУРБУЄТЕСЯ</b>

<blockquote>У тому, щоб мати дітей, є одна пречудова річ: вони змушують вас активно виявляти любов, навіть якщо ви до цього не готові.

<i><b>Майкл Ієн Блек</b></i></blockquote>

Це питання влучає вам у найболючіше місце. До того ж саме тоді, коли ви найменше на це чекаєте... І робить це не раз і не двічі. «Чи хороші ми батьки? Чи робимо ми все так?»

Ваші батьки, вочевидь, запевнятимуть вас: «Усі мами й тати так думають». Але це не правда. Є два типи батьків, які ніколи так не думають. Перші вважають себе центром всесвіту й ніколи в собі не сумніваються та не припускають, що можуть схибити. Другі просто надто байдужі до всього, щоб запитувати себе про таке. І хоча ці два типи дуже відрізняються, в підсумку вони однакові: це не добрі батьки.

А ви які? Ті, що постійно озираються на себе й запитують: «Чи достатньо я роблю?» . Ті, кому направду важливо, чи доб­ре ви впораєтеся зі своїм завданням? Отже, ви за визначенням добрі батьки, бо насамперед думаєте про дітей, а не про себе. Це і є доказом вашої небайдужості, вашої самосвідомості й постійних намагань удосконалитися. Те, що ви завжди готові спинитися й оцінити свої досягнення, що вам конче треба бути цілковито відданими й на менше ви не згодні, — усе це свідчить про ствердну відповідь на ваше запитання.

Тому щоразу, коли вас обсідають негативні думки чи сумніви, нагадайте собі: це означає, що ви ставите своїх дітей на перше місце. Отже, ви добре робите свою справу.
<b>29 серпня</b>

<b>НАВЧІТЬ ЇХ ПРАВИЛ ЗМАГАННЯ</b>

Те, як людина переживає свою перемогу або поразку, багато свідчить про її характер. Що раніше ви навчите цього ваших дітей, то краще вони будуть підготовленими жити в реальному світі (у якому є чимало і перемог, і поразок).

У своєму трактаті «Про гнів» Сенека запропонував особливу пораду для всіх батьків, як навчити синів правил змагання. Ось що він пише:

У змаганнях з його товаришами варто не давати йому змоги засмучуватися чи лютувати: навчіть його залишатися дружнім до тих, з ким він змагається, щоб у самій боротьбі він навчився бажати не скривдити супротивника, а перевершити його. Коли він перемагає або робить щось гідне похвали, дамо йому насолодитися перемогою, проте не надто нею захоплюватися, бо радість веде до торжества, а торжество — до вихваляння й зарозумілості.

Це важливо. Ми хочемо, щоб у наших дітей була воля до перемоги, але не хочемо, щоб вони нею надто переймалися. Хочемо, щоб вони раділи перемозі, але не ставали залежними від цього почуття, щоб не бути розчавленими тоді, коли вони неминуче програють. Ми не хочемо, щоб їхній успіх живив їхнє его, а невдачі на полі вели до невпевненості у собі й ненависті до себе.

Як і в усьому, тут потрібен баланс. А найголовніші його елементи — вміння поважати, бути відповідальним і насолоджуватися процесом більше, ніж результатом.
<b>15 березня</b>

<b>ЇХНІ ПОТРЕБИ ТАКІ СКРОМНІ</b>

<blockquote>Діти не відстежують розвитку вашої кар’єри... Вони лише хочуть мати батьків, які емоційно підтримують їх і перебувають поруч.

<i><b>Бен Стіллер</b></i></blockquote>

Девід Леттермен був королем пізнього вечора. Його токшоу тривало тридцять три сезони поспіль і стало найдовшим з усіх вечірніх телепередач Америки. На піку своєї кар’єри він заробляв приблизно 30 мільйонів доларів на рік. Щотижня його дивилася багатомільйонна аудиторія.

У 2014 році Леттермен оголосив про завершення шоу. Того дня, коли він ухвалив таке рішення, Девід прийшов до маленького сина (який з’явився в нього вже не в молодому віці) з цією новиною. «Я йду. Це все, — сказав він Гаррі. — Я тепер не буду цілими днями на роботі. Моє життя, наше життя, зміниться».

«А я зможу й далі дивитися мультики по телевізору?» — спитав хлопчик. «Думаю, так. Перевіримо», — відповів Леттермен. Він кидав мільйонний дохід і одну з найважливіших передач за всю історію американського телебачення, а його сина бентежило, чи не втратить він можливості дивитися телебачення.

Діти часто роблять таке з нами. Ми вважаємо себе дуже важливими. Наша робота здається нам дуже цінною. Ми самі переконуємо себе, що мусимо працювати багато годин на день, щоб забезпечити їм певний рівень життя. А потреби наших дітей насправді дуже скромні. Найбільше їм потрібні ми самі . А поза тим? Їх цілком задовольняє найпростіша їжа. Відеоігри вряди-годи. Водяний пістолет. Магніт на холодильник, який ви прихопили в аеропорту під час останнього відрядження. Батьки, які постійно на них не кричать. Їх легко вразити. Їхні потреби скромні.
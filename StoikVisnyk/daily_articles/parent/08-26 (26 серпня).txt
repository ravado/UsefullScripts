<b>26 серпня</b>

<b>КОНТАКТ — ВАШЕ ЗАВДАННЯ</b>

Ніхто не мав такої популярності в серіалі «Сайнфелд», як батьки Джорджа, Френк і Естель Констанци. І, природно, ніхто інший не робив Джорджа таким жалюгідним, як вони. То була абсолютно скажена, абсурдна пара батьків.

В одній із серій Джордж збирається подзвонити їм (він робить це щотижня) — і це завдання видається йому таким нестерпним, що він змушений заздалегідь підготувати теми для розмови. Несподіваний поворот, звісно, в тому, що батьки Джорджа самі з жахом чекають на його дзвінок. «Щонеділі ці дзвінки», — скаржаться вони зрештою.

Насправді все має бути навпаки. Чому Джордж телефонує батькам? Це їхня робота.

Ваші діти не обирали це життя — ви його за них обрали. І що це означає? Лише те, що в міру їхнього дорослішання більше не має бути жодних «Чому ти не дзвониш?». Це лише ваш обов’язок.

З усім цим, якщо ви хочете мати такі стосунки з дітьми, за яких вони вам дзвонитимуть і ділитимуться тим, що відбувається в їхньому житті, почати треба ще в їхньому значно молодшому віці. Тоді, коли годі чекати, що вони відкриватимуться для вас. Вам слід це робити, бо спершу вони не розуміють, що мають проблеми або їм є чим поділитися. Ще просто не мають досвіду або бачення, щоб зрозуміти.

У такий час «просто бути поруч» уже недостатньо. Треба тягнутися до них. Лагідно спонукати їх відкритися. Допомогти їм усвідомити власні почуття. Треба не лише бути поруч, а й діяти на випередження.
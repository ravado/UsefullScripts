<b>4 листопада</b>

<b>ВАМ ДАНО МИЛІСТЬ</b>

У Шарля де Ґолля було важке життя. Під час Першої світової війни він побував у полоні. Йому довелося втекти з Франції, щоб урятувати країну під час Другої світової. Пережив масові протести й замахи на вбивство. А також у нього була дочка Анна, яка народилася із синдромом Дауна. Тоді, в 1928 році, люди ще не знали, як бути з таким діагнозом — тому дітей із синдромом часто відправляли у спеціальні закриті заклади. Батькам навіювали сором, мовляв, саме з їхньої вини в них народилася, кажучи тогочасною мовою, «відстала» дитина.

Але в де Ґолля і його дружини Івонни все було інакше. Вони прийняли свою дочку й налагодили своє життя навколо складного, але корисного досвіду виховання такої дитини. «Її народження стало для нас із дружиною випробуванням, — казав він. — Але повірте: Анна — моя радість і сила. Вона Божа милість у моєму житті... Завдяки їй я навчився сумирно коритися волі Божій».

Усі діти — різні. Кожна дитина має власні обмеження, труднощі й характер. Чи то серйозна неврологічна проблема, чи незначне відставання у навчанні, чи якісь інші негаразди, які вони приносять у ваше життя, — байдуже. Нам дано милість. Нас благословили, дарували нам шанс змінитися й вирости. Діти дарують радість і мету в житті.
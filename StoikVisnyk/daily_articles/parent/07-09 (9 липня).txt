<b>9 липня</b>

<b>НЕ ДАВАЙТЕ ЇМ ЗМОГИ НЕ ХОТІТИ БУТИ ТИМИ, КИМ ВОНИ Є</b>

Один з найвразливіших моментів президентської кампанії Піта Буттіджеджа (як першого відкритого гея серед кандидатів) трапився в Південній Кароліні, де у своєму виступі він згадував, крізь яку тяжку внутрішню боротьбу пройшов через свою ідентичність і сексуальність:

Коли я був молодшим, то міг усе на світі віддати, щоб не бути геєм. Коли я почав потроху усвідомлювати, щó означають мої почуття до певних людей... у мені всередині почалася війна (інакше це не назвеш). І якби в цій війні не було досягнуто перемир’я... то я зараз не стояв би тут. Якби мені тоді запропонували піґулку, що зробила б мене натуралом, я проковтнув би її швидше, ніж ви встигли б подати мені склянку води, щоб запити. Зараз мені важко в це повірити, але в моєму житті був такий час: якби хтось точно показав мені, яка саме частина мого тіла робить мене геєм, я без вагань схопив би ножа й відрізав би її.

Ніхто з батьків не хотів би почути, що їхня дитина бажає відрізати собі якусь частину тіла, що їхній син або їхня дочка воюють із собою. Певна річ, сором і сумніви, які Піт відчував, не мали нічого спільного з його батьками — їх визначали тільки час і культура, в яких він виріс.

Ваше завдання — переконати дітей, що в них немає жодної частини, яку вони мусили б змінити для вас, якби могли. Ваша робота — показати їм, що ви любите їх цілком . Через ваші слова, вчинки й вибір ви маєте навчити їх і довести їм, що вони роб­лять цей світ кращим лише тому, що живуть у ньому саме такими, якими вони є.
<b>8 жовтня</b>

<b>ДАЙТЕ ЇМ ПОБОРОТИСЯ</b>

Ніхто з батьків не бажає своїй дитині страждань. Для вас майже так само болісно, як і для них, плутатися в словах, чухати потилицю над домашнім завданням або продиратися крізь перші роки своєї кар’єри. Але в боротьбі вони зрос­тають, навчаються і кращають.

Томас Едісон, геній науки та успішний бізнесмен, мав проб­леми саме із цим. Він був такою розумною, цілеспрямованою і свідомою своїх бажань людиною, що не міг дати своїм синам прос­тору для розвитку й навчання. Ніяк не був здатним намацати межу між босом і батьком у собі.

Якось дружина написала йому чудового листа, який може стати порадою будь-кому з батьків:

Ти перетворив своє життя на успіх і побудував розвинену індустрію, тому не мусиш більше доводити світові, на що ти здатний. Усі й так усе розуміють. Спробуй знайти втіху в тому, щоб дати хлопцям самим пробити шлях — під твоїм керівництвом... Забудь ненадовго, що ти для Чарлі менеджер — стань батьком, великим батьком!

Певна річ, це чудово, що ви опікуєтеся ними, що готові померти за них, якщо доведеться. Але вам варто трохи призабути — як зробив Едісон, — свої сильні почуття до них, щоб вони могли повчитися. Так ви врятуєте їх від значно більших страждань у майбутньому.
<b>8 вересня</b>

<b>ЧИ ПРИНОСИТЕ ВИ ЦЕ ДОДОМУ?</b>

<blockquote>Дитина вчиться більшого за мить, якщо вирізьблює дерев’яну палку, ніж за цілий день слухання вчителя.

<i><b>Симон Родріґес</b></i></blockquote>

Брати Орвілл і Вілбур Райти були родом з Огайо і продавали велосипеди. Вони не мали інженерної освіти. Ні вищої освіти, ні бодай якоїсь технічної підготовки. Водночас кілька команд інженерів з найкращих університетів працювали над тими самими завданнями. Одна із цих команд навіть здобула грант від Військового департаменту США.

Як Райти змогли обійти всіх щедро фінансованих конкурентів і стати винахідниками та першовідкривачами, якими їх знають досі?

«Для них усе почалося з іграшки, — пише Девід Маккалоу у книжці “Брати Райти” (The Wright Brothers), — вертольотика, який приніс додому батько, єпископ Мілтон Райт, бо глибоко вірив у виховну й освітню цінність іграшок... То була просто паличка з подвійним пропелером і перекрученою гумовою стрічкою — й коштувала не більш ніж 50 центів».

Може здатися, що іграшка не спроможна змінити життя дитини, але це не так. Як сказав колись Симон Болівар, повторивши слова свого вчителя, дитина може більшого навчитися в палки, ніж в усіх вчителів. Іграшки — це аж ніяк не просто штучки для забавок. А світи, що чекають на відкриття. А також це речі, які потребують відповідальності. Їх розбирають і збирають. Вони — лабораторії життя.

Ми багато часу витрачаємо на ознайомлення дітей зі світом ідей. Додайте до цього ще класні іграшки, які ви іноді приноситимете додому. Іграшки з освітньою цінністю. Такі, що ознайомлюють з іншими культурами. Що зацікавлять їх польотами, природознавством, математикою, історією або технологіями. Іграшки, які самі собою є посудинами для ідей.

Хтозна, що може вийти з їхніх ігор такими цяцьками.
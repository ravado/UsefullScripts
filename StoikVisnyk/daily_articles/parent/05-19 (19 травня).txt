<b>19 травня</b>

<b>НАВЧАЙТЕ ЇХ БУТИ КРАЩИМИ</b>

Десятирічний Джим Лоусон якось ішов вулицею, коли раптом з машини, що стояла біля тротуару, визирнув маленький хлопчик і обізвав його словом на літеру «н». Приголомшений такою безглуздою ненавистю, юний Лоусон повернувся до машини й вліпив хлопчикові ляпаса.

Коли його мати дізналася про ситуацію, це її, певна річ, дуже схвилювало. На тодішньому расистському Півдні з його сегрегацією такий вчинок чорношкірого хлопця легко міг призвес­ти до страшної й трагічної помсти від рук дорослих, яких нічого не стримувало. Та ще більше мати хотіла, щоб її сина не визначала й не змінювала ненависть у світі довкола.

«Що хорошого ти зробив, Джонні? — спитала його мама. — Ми всі любимо тебе, й Бог любить тебе, — пояснювала вона, — ми віримо, що ти добрий і розумний. Ми живемо хорошим життям, і ти матимеш таке саме. То яка тобі шкода від тієї безглуз­дої образи, коли в тебе довкола стільки любові? Це нічого, це пшик. Нерозумні слова нерозумної дитини, яка зникла з твого життя вже наступної миті».

Ця маленька лекція змінила все життя хлопця. Вона привела Джима Лоусона на шлях ненасильницької боротьби, що перевернула весь світ. (Він став організатором сидячих страйків у Нешвіллі у 1960-х.) Вона помогла йому зрозуміти, що він є вищим за ті жахливі речі, які кажуть і коять інші люди, — натомість важливо, що він сам каже й робить. Що відповідає любов’ю і добром. І розуміє: він хороший, його люблять і жодна інша думка не здатна цього змінити.

Батьки Лоусона дали йому дар, коли навчили, що він кращий за дрібних людей поруч. Що він може бути кращою людиною й робити важливіші речі. А ви зможете зробити те саме для своїх дітей тут і зараз?
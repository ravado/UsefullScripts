<b>14 червня</b>

<b>ПІДВЕДІТЬ ГОЛОВУ ТА СПРОБУЙТЕ ЩЕ РАЗ</b>

<blockquote>А тепер, коли ви не мусите бути ідеальними, можна бути прос­то хорошими.

<i><b>Джон Стейнбек</b></i></blockquote>

Ні в кого з нас немає ідеальної історії життя. У жодного з батьків. Усі ми помиляємося. Не досягаємо, чого хотіли. Хибимо. Нам уривається терпець. Ми реагуємо в певній ситуації так, як насправді не хотіли б.

Чи є щось гірше за це відчуття? Розуміння, що схибили і що, можливо, завдали їм болю?

Шейн Парріш, творець шалено популярного блогу Farnam Street, пояснює:

Пам’ятаю, як одного разу зателефонував мамі серед ночі — змучений, роздавлений. А перед тим зірвався на дітях. Вона сказала дещо, що я досі пам’ятаю: «Якщо ти не відпустиш свої помилки сьогодні, завтра вони ускладняться. Іди спати, а завтра почни все спочатку». Я щоразу кажу це собі, коли буваю не найкращим батьком. Завтра я встану й почну все спочатку.

Повернутися назад і скасувати зроблене вчора неможливо. Ви не витрете з їхньої пам’яті те, як втратили над собою контроль чи бовкнули щось, про що потім пожалкували. Але ви можете зробити так, що це буде єдиним неприємним спогадом з-поміж безлічі приємних. Ви можете показати їм, що в такі миті ви — не справжні ви. Ви можете стати кращими й постараєтеся стати кращими.

Підведіть голову. Ступіть крок. Спробуйте завтра ще раз.
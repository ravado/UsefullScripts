<b>17 травня</b>

<b>НАВЧІТЬ ЇХ ВІДДАВАТИ СЕБЕ ЦІЛКОМ</b>

Прекрасна поезія Редьярда Кіплінга «Якщо...», яку він написав як пораду синові, говорить про міцність, доброчесність, гідність і обов’язок. Проте є в ній один рядок, якому приділяють мало уваги — можливо, тому, що він не дуже зрозумілий:

<i>Якщо ущерть наповниш біг хвилини</i>
<i>Снагою дум, енергією дій...</i>
Тут Кіплінг говорить про важливість повністю віддавати себе певній справі — фізично або інакше. У спорті побутує вислів «грати поза свистком». У боксі й бойових мистецтвах б’ють «крізь» суперника, аж доки почують гонг. У бейсболі вдаряють «крізь» м’яч. У перегонах говорять про біг «поза» фінішну лінію. Ідеться про виконання завдання. Віддавання себе на сто відсот­ків. Належну гру.

Такий важливий урок ви маєте донести до своїх дітей. Ми не спиняємося на фінішній лінії. Ми повністю віддаємося обраній справі. Зосереджуємося на одному завданні, доки його буде виконано або мине час. І так наповнюємо біг нещадної хвилини.

Це належний спосіб гри... й життя.
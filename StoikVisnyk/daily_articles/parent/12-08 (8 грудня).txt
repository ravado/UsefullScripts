<b>8 грудня</b>

<b>ВАЖИТЬ ТИСЯЧНИЙ РАЗ</b>

<blockquote>Я все віддала б, щоб вона залишилася маленькою.

<i><b>Джоді Піколт</b></i></blockquote>

«Ану, тату , ще раз! Разочок! Можна трохи довше? Спочатку! Я хочу ще!»

Ви чули ці слова більше разів, ніж могли б полічити. Ще одну книжку перед сном. Ще одну поїздку на вашій спині. Ще раз переглянути це кумедне відео. Заспівати пісеньку ще раз — спочатку. Послухати вкотре цю історію. Іще разочок стрибнути в басейн... а потім іще раз... і ще один — точно останній.

Хоч би якими терплячими й поблажливими ви були, настане мить, коли вам закортить сказати «ні». Коли ви відчуєте, що повинні сказати «ні». Бо вже час іти. Бо це може бути комусь нецікаво. Бо так безвідповідально.

Мабуть, усе це правда. Але знаєте що? Скажіть «так». Навіть якщо це вже тисячний раз. Тобто скажіть «так» саме тому , що це тисячний раз. Бо саме цей раз важливий.

Ви не знаєте, коли ще випаде така нагода. Ніхто не знає, скільки йому залишилося. Ніхто не відає, скільки ще буде разів. Тому скажіть «так». Хай цей тисячний раз буде не менш важливим, аніж перший.
<b>24 січня</b>

<b>КОЛИ ВОНИ НАС НАРЕШТІ ПОЧУЮТЬ...</b>

Едвард Гарріман був багатієм: залізничним магнатом і передовим промисловцем. Він міг дати й давав дітям все, чого вони тільки бажали. Проте, на відміну від інших заможних батьків, він завжди поєднував розкіш із суворими настановами. Бо хотів, щоб його діти прожили особливе життя й залишили слід у світі. Тому часто повторював: «Велике багатство — це обов’язок і відповідальність. Гроші мусять працювати на країну».

Усі ми вчимо чогось своїх дітей, як наші батьки вчили нас. Передаємо ті клаптики мудрості, які самі зібрали там і тут. І сподіваємося, що діти нас почують. Що до них це дійде.

А що може бути краще, ніж коли вони нас нарешті чують!

У 1901 році, коли донька Гаррімана дебютувала у світі, її, на відміну від подруг, шокувало видовище балів і раутів, які влаштовували люди її кола. Усі ці зібрання здавалися їй втіленням марноти й зарозумілості. Тож вона скористалася наявними коштами й заснувала майбутню Молодіжну лігу ( Junior League ) — неприбуткову волонтерську організацію, покликану допомагати тим, кому в житті поталанило менше. Її гроші почали працювати не просто на країну, а на весь світ, і покращили життя багатьох людей.

Нам варто пам’ятати, що як батьки ми кидаємо насіння в землю. Одне зауваження, порекомендована книжка, переглянутий разом документальний фільм, людина, з якою ми познайомили дітей. Коли ж вони почнуть слухати? Коли нарешті почують? Аж раптом може статися диво!
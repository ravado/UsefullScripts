<b>6 грудня</b>

<b>ЧОГО ВИ РОБИЛИ Б МЕНШЕ?</b>

<blockquote>Вершина розвитку — це завжди простота.

<i><b>Брюс Лі</b></i></blockquote>

Ми витрачаємо надто багато часу на зовсім неважливі речі. Це може бути думскролинг на телефоні або відповіді на електронні листи. Або суперечки з чоловіком, дружиною, дітьми, незнайомцями в інтернеті.

Ви це все не можете терпіти й водночас даєте йому змогу забирати чималий шмат вашого життя. Марк Аврелій, утомлений надокучливими речами, що поглинали його дні, якось запитав себе: «Ти боїшся смерті, бо після неї більше не зможеш це все робити?».

У цьому й полягає суть думки tempus fugit . Вона все прояснює. Якби у вас був необмежений час, можливо, вас не бентежили б дві години, проведені в заторі. Може, тоді вам не потрібно було б уникати помийної ями твіттеру або безодні ваших вхідних повідомлень. Якби смерть раптом стала для вас цілком реальною — якби жити залишилося кілька місяців або років, — на що ви одразу почали б витрачати менше часу? Чим є те це , про що писав Марк Аврелій і що ви зменшили б у своєму житті?
<b>29 лютого</b>

<b>КОЛИ МАТИМЕТЕ ДРУГИЙ ШАНС — НЕ ЗГАЙТЕ ЙОГО</b>

Коли донечка прибігла до вас погратися о 5-й ранку, ви не вистрибнули з ліжка, сповнені радості. Син-підліток приніс зі школи погані оцінки, але ви не хотіли слухати його пояснень. Під час вечері ви постійно заглядали в телефон.

Із цим уже нічого не вдієш. Ви прокололися. Виявилися не на висоті.

Цього вже не змінити. Але в батьківстві є така чудова річ, як другий шанс. Батьківство дає вам чимало додаткових днів, наче 29 лютого у високосному році. Діти багато чого забувають. Ви їм потрібні для іншого. Важких розмов багато було й буде. Вечері у вас щодня.

Хоч ви й не здатні скасувати вже зробленого, ви можете скористатися другими шансами, коли вони випадають. Погратися з дитиною, навіть коли втомилися. Зупинити себе, перш ніж розсердитеся, згадавши, що любите цього хлопця та й загалом він дає собі ради. Покласти телефон у шухляду й бути справді присутніми на сімейній вечері.

У нас немає нескінченної кількості спроб. Завтра нам не гарантоване. Сьогодні — це дар, щаслива нагода (особливо у високосний рік). Ось чому важливе кожне спілкування з дітьми й ми не можемо приймати його як належне. І, звісно, у нас не завжди все складатиметься як годиться. Тож коли раптом випадає другий шанс — хапаймо його. Постараймося краще. Не проґавмо.
<b>27 жовтня</b>

<b>НЕХАЙ ВОНИ ЗНАЮТЬ ПРО ВАШІ БИТВИ</b>

Мейджор Тейлор був найкращим велосипедистом свого покоління. Чорношкірому, народженому в Америці 1878 року, йому довелося продиратися до високих спортивних досягнень крізь брутальний расизм і несправедливість. Ці життєві битви далися взнаки. Наприкінці життя Тейлор утратив не лише славу і статок, а й сім’ю, яку дуже любив. Помер він на самоті, у злиднях, геть чужий своїй доньці Сідні.

Як пише Майкл Креніш у книжці «Найшвидша людина світу» (The World’s Fastest Man), багато років Сідні вважала, що батько покинув її та, звісно, сердилася на нього. «Сідні гнітило те, що вона сприймала за батькову жорсткість і відчуження. Лише згодом, за її словами, вона зрозуміла, який тягар він мусив нести в житті: фізичний, пов’язаний із десятиліттями перегонів, і моральний — боротьбою з расизмом. Суміш цих двох отрут, на її думку, повільно його й убила». Сідні нічого не знала про битви свого батька. У тому, що він мусив брати в них участь, не було його вини... але в тому, що він не зміг поділитися ними з нею, — Мейджор завинив. Усі ми за щось боремося. Не було у світі батьків (або просто людей), які не мусили б вести в житті свої битви. Якщо ми не пояснимо цього нашим дітям, якщо не зможемо постати перед ними вразливими й чесними, між нами завжди зяятиме провалля. Ми втратимо час і зв’язок, яких нам ніколи не повернути.

З усіма нами станеться те саме, що з Мейджором і Сідні: ми втратимо шанс взаємної підтримки, шанс навчитися чогось на прикладі труднощів іншого, шанс любити й по-справжньому цінувати одне одного.
<b>18 лютого</b>

<b>ЯК ЇХ ПЕРЕКОНАТИ</b>

<blockquote>Запал юності слід гамувати поступово, щоб не довести молодих до відчаю, поставивши зненацька перед труднощами життя.

<i><b>Джованні Бокаччо</b></i></blockquote>

У 1941 році Мері Черчилль погодилася на пропозицію руки й серця від молодого чоловіка на ім’я Ерік Данканнон. Дівчина була тоді юною та недосвідченою. Вони з нареченим заледве знали одне одного. Навколо лютувала війна. Данканнон був майже напевне не парою для неї. Звісно, її батьки — очільники однієї з тодішніх політичних династій і люди строгих аристократичних правил, — були цим занепокоєні.

Проте, як пише у своїй книжці «Велич і ницість» Ерік Ларсон, замість засудити доньку, Клементина Черчилль просто запитала її, чи впевнена та у своєму виборі. Не виказуючи прямого спротиву, вона дала дитині зрозуміти, що має певні сумніви. Відтак, знаючи, що жодна дівчина не хотіла б, щоб батьки вказували, за кого їй виходити заміж, Клементина взялася шукати людину, якій Мері довіряла і яку поважала, щоб та долучилася до справи начебто невимушено й сама собою. Вибір припав на Еверелла Гаррімана, одного з радників Вінстона Черчилля, який тоді залицявся до братової Мері.

Гарріман якось відвів імпульсивну дівчину вбік. «Він сказав мені все те, що я сама собі мала б сказати», — згадувала піз­ніше Мері. Пояснив, що в неї попереду все її життя. І що їй «не варто приймати першого-ліпшого, який трапився на шляху. Ти ще мало знаєш людей. Нерозсудливо повестися зі своїм життям — це злочин». Мері ці слова запали в душу, і через кілька тижнів вона з власної волі розірвала заручини. Ідея розриву належала їй і тільки їй... проте згодом вона зрозуміла, як їй пощастило з тим, що батьки допомогли їй дійти такого рішення. «Що сталося б зі мною, якби не втрутилася мама? — писала вона. — Дякую Богові за мамине розуміння й любов».

Наші діти робитимуть багато такого, з чим ми не погоджуватимемося, але ми дуже рідко — надто коли вони стануть старшими — матимемо змогу переконати їх у чомусь силою або наказом. Нам потрібно виявляти розуміння. Ми маємо бути терп­лячими... можливо, навіть трохи схитрувати. Треба порадити їм і показати, як скористатися цією порадою, але остаточне рішення мають ухвалити вони й лише вони. А нам варто бути певними, що вони знають: хоч яким буде їхнє рішення, ми їх любимо й любитимемо.
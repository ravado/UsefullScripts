<b>15 жовтня</b>

<b>ПРО СМІЛИВІСТЬ</b>

У 2006 році Бенджамін Мі купив зоопарк. Буквально . Установа була у фінансовій скруті й потребувала дбайливого власника. Мі та його сім’я також переживали нелегкі часи — їм не вельми таланило. Проте Мі пояснив синові — у сцені, яку зробив безсмертною Метт Деймон в екранізації книжки Мі «Ми купили зоопарк» (We Bought a Zoo), — наші життя визначають моменти, у які ми викладаємося повністю:

Знаєш, іноді все, що треба, це двадцять секунд несамовитої хоробрості. Лише двадцять секунд сміливості, від якої аж соромно. Обіцяю тобі, з них завжди виходитиме щось велике.

Ідея розбивати сміливість на малі шматочки варта того, щоб ми, батьки, передали її дітям. Людина загалом не є хороброю. Ми стаємо такими лише в особливі моменти. Це справедливо і щодо нас та дітей Бенджаміна Мі, і щодо найбільш уславлених вої­нів усіх армій світу.

Якщо, наприклад, прочитати накази про нагородження Медаллю Пошани , то можна побачити, що героїчні вчинки майже завжди моментальні. Зазвичай це не п’ятигодинний бій одного проти дванадцяти, а радше спринтерський двадцятисекундний біг через рівнину під шквальним вогнем ворога, щоб урятувати пораненого товариша.

Лише двадцять секунд шаленої, несамовитої хоробрості. Ось що таке сміливість. Навчіть їх знайти ці кілька секунд. Скажіть, що із цих секунд буде щось велике. Пообіцяйте.
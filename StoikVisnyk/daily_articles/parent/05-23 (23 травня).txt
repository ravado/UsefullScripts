<b>23 травня</b>

<b>КРАЩЕ БУТИ ДОБРИМ, АНІЖ РОЗУМНИМ</b>

Є одна історія з дитячих років Джеффа Безоса, засновника компанії Amazon. Якось він гостював у дідуся з бабусею, які обоє були курцями. Незадовго до того Безос почув по радіо соціальну рекламу, спрямовану на боротьбу з курінням, де була інформація, скільки хвилин життя забирає кожна сигарета. Отож, сидячи на задньому сидінні авто, він як розумна дитина швиденько застосував до нових знань свої математичні здібності й гордо оголосив бабусі, яка вкотре закурила: «Ти вже втратила дев’ять років життя, бабцю!».

Типовою реакцією на таке невинне зухвальство було б, мабуть, погладити малого по голові й сказати, який він кмітливий. Але бабуся Безоса цього не зробила. Натомість вона негайно розплакалася (що не дивно). Після цього дід Безоса відвів хлопчика вбік і сказав кілька слів, які він запам’ятав на все життя. «Джефе, — мовив дідусь. — Колись ти зрозумієш, що важче бути доб­рим, ніж розумним».

Кмітливість легко дається, коли хочеш уваги. Бути добрим і терпляче пожинати плоди своєї доброти — вимагає праці. А також додаткових зусиль, щоб зупинитися й поміркувати, як твої слова відгукнуться іншим людям. А ось бути справді успішною людиною — і направду доброю дитиною — це результат праці батьків, які вміють неспішно навчити дитину таких умінь. Батьків, які винагороджують за добро й співчуття, а не тільки за розум, хороші оцінки й гострий язичок. Бо такі егоцентричні риси, якщо їх не врівноважують емпатія й добро, можуть стати джерелом злостивості та самотності.
<b>30 грудня</b>

<b>ЩО ВИ МОЖЕТЕ ЗРОБИТИ?</b>

Незадовго до того, як двоє її дітей покинули рідний дім, Мері Лора Філпотт написала дещо запізнілі спогади про те, як, певно, почувався її батько — федеральний службовець високого рангу в час Холодної війни, до обов’язків якого належали заходи порятунку президента від ядерного удару по Капітолію. Вона спробувала уявити, як він працював, свідомий того, що готується, найімовірніше, до кінця світу — і, майже напевне, до загибелі своєї сім’ї, яка мешкала у Вашингтоні.

Цей абзац її книжки варто процитувати повністю:

Що ми маємо робити, коли не в змозі спинити час або запобігти втраті? Ми й далі робимо звичні справи щоденного піклування. Я не зможу постійно затуляти собою своїх рідних, але можу сьогодні приготувати їм обід. Можу навчити свого підлітка водити авто. Відвести когось на візит до лікаря, замазати величезну тріщину в стелі, де просочується дощова вода, вкласти всіх спати — і так, аж доки впаду від утоми. Я можу робити дрібні справи, які замінюють великі, неможливі діяння з перманентного захисту, бо те найближче до витривалого сховища, що ми можемо дати одне одному, — це любов: така широка, глибока й розмаї­та, на яку ми лише здатні. Ми дбаємо про тих, про кого можемо, й про те, про що можемо.

Єдине, що ви можете зробити, — це не спинятися. Любіть. Старайтеся бути присутніми. Докладайте всіх зусиль. Захищайте їх. Дбайте про них. І не зважайте на все інше.
<b>29 вересня</b>

<b>У ЧИТАННІ НЕ СТАВТЕСЯ ДО НИХ, ЯК ДО МАЛЕЧІ</b>

<blockquote>Сучасні книжки для дітей просто жахливі — надто коли бачиш їх разом.

<i><b>Джордж Орвелл</b></i></blockquote>

Ще відносно недавно дітей змалку навчали латини та грецької, щоб вони могли читати класиків... до того ж в оригіналі. Згадайте Езопові байки. Або як батьки читали дітям Плутарха. Це нелегке читання. І воно таким було замислене. Коли ви читаєте старі підручники, то ознайомлюєтеся з маловідомими, проте яскраво зображеними постатями минулого й водночас виявляєте готовність поринути у вічні й морально складні теми.

У наш час секції дитячої та молодіжної літератури в книгарнях переповнені інфантильним ескапізмом, фантастичною мелодрамою та просто абсурдною нісенітницею. Старі буркотуни з-поміж нас радо обвинувачують у всьому покоління Z з його лінощами та втраченим смаком.

Та чи справді ви вважаєте, що нинішні діти дурніші, ніж діти часу Орвелла? Чи давнішої доби? Звісно, ні. Вони — діти. Проб­лема — в нас. У батьках, інших дорослих, педагогах, видавцях. Усі ми разом перестали вірити, що наші діти здатні сприймати непрості книжки. Тому ми й завалюємо їх «дитячими виданнями» та книжками з картинками, замість допомагати їм нарощувати читацькі м’язи. А потім дивуємося, чому вони не можуть подужати складніший текст.

Припиніть це. Підштовхніть і їх, і себе. Вони не малюки. Або принаймні не мали б ними бути, відколи навчилися читати самі для себе.
<b>20 квітня</b>

<b>ТАК НЕЧЕСНО</b>

<blockquote>Старі люди завжди нетерплячі щодо молодих. Батьки чекають, що сини матимуть їхні чесноти без їхніх вад.

<i><b>Вінстон Черчилль</b></i></blockquote>

Ми багато очікуємо від своїх дітей. Підштовхуємо їх. Підтримуємо. Кажемо їм, що робити. Караємо їх — хоч і не суворо, — коли їм щось не вдається.

Але з усім цим ми забуваємо, що наші очікування нереальні для цих маленьких людей, яким бракує десятиліть досвіду, який ми самі бездумно приймаємо як належне.

Немає готових схем. Припустити або, що гірше, переконати себе, ніби вони є, а потім намагатися підігнати дітей під них — дуже нечесно. Чи можемо ми покладати якісь надії на дітей? Так. Чи можемо намагатися, щоб вони уникали потрапляти в ті самі пастки, в які потрапляли ми, й не набули тих самих вад, що має­мо ми? Було б злочином не робити цього.

Але варто також пам’ятати, що вони схожі на нас... і в хорошому, й у поганому. Усе своє життя вони живуть із нами під одним дахом. Вони вчаться на наших прикладах — навіть на поганих... І особливо на поганих вчаться краще. Вони не можуть бути ідеальними. У них будуть слабкості... власні також, не лише перейняті від нас. Але карати їх нереалістичними сподіваннями буквально за гріхи їхніх батьків — вельми несправедливо.

Наше завдання — любити їх і бути з ними терплячими. Не вимагати від них неможливого.
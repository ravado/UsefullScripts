<b>1 жовтня</b>

<b>ЖИТТЯ ДИТИНИ МАЄ БУТИ ДОБРИМ, А НЕ ЛЕГКИМ</b>

Філософу-стоїку Сенеці випала, либонь, найгірша з усіх робіт вихователя за історію людства. У 49 році н. е. його відкликали з вигнання й призначили наставником одного дванадцятирічного хлопчика на ім’я Нерон. Давньоримський історик Кассій Діон оповідає, що мати хлопчика, імператриця Агрипина, тримала під каблуком усю імперію й застосовувала всю свою владу, щоб синові ніколи й ні за що не доводилося боротися. Зараз ми таке батьківство називаємо «бульдозерним». Розчищаючи на шляху всі мислимі завади й перепони, Агрипина створила чудовисько, одну з найжахливіших осіб в історії.

Дещо загадковим є те, що в писаннях Сенеки ми раз у раз бачимо згадки про важливість боротьби й подолання труднощів. Завдання «хороших батьків», каже він, полягає в тому, щоб «з любові до дитини [діяти] як муштрувальник — постійно давати їй нові випробування». Завдання хороших батьків — зробити життя дитини добрим, а не легким.

Є чудовий латинський вислів Luctor et emergo — «Борюся й постаю», або «Б’юся і долаю». Боги, пише Сенека, «бажають, щоб ми були добрими й чеснотливими, тому призначають нам долю, яка змушує нас боротися». Без боротьби, каже він, «ніхто не знатиме, на що ми здатні, — навіть ми самі не знатимемо».

Важко втриматися від того, щоб стати «бульдозерними», або «вертолітними» батьками. Ми безтямно любимо наших дітей і бажаємо їм тільки найкращого. Для нас нестерпна навіть думка про те, що в них будуть якісь труднощі, — а споглядати їх нам важко й поготів. Але ми маємо дати їм змогу самим продертися крізь терни й байраки зростання. Тож повторюймо самі собі щодня: життя дитини має бути добрим, а не легким .
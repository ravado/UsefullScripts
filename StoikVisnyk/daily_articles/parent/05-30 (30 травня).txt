<b>30 травня</b>

<b>ВАШІ БОРГИ СПЛАЧУВАТИМУТЬ ДІТИ</b>

Ніхто не писав краще про історію завоювань і пригод, ніж Теодор Рузвельт. Ніхто не писав поетичніше про війну, славу й імперію, ніж Редьярд Кіплінг.

Зрештою, все це привело їх до жалоби за синами, яких обоє дуже любили. Рузвельт утратив свого сина Квентіна в повітряному бою над Францією. Кіплінг свого Джека — у шанцях Першої світової в 1915 році — його тіло було так понівечено «кулями й снарядами», що його навіть не змогли упізнати. Для Рузвельта смерть первістка стала нищівним ударом, і він невдовзі також помер. Кіплінг, який написав своє «Якщо...» для сина, коли тому було лише дванадцять років, у жалобі створив одну зі своїх останніх поезій:

<i>«Чув, де нині мій син Джек?»</i>
<i>Не в цей рік.</i>
<i>«Чи уник він небезпек?»</i>
<i>Не від вітру, не від рік .</i>

То були трагічні й жахливі події, яких не побажаєш нікому з батьків. Але також незаперечним є те, що обоє чоловіків були певною мірою їхніми винуватцями: не тільки через тиск і завищені сподівання, які вони покладали на своїх дітей, а загалом через те, що були частиною покоління, яке заохочувало, прославляло й усіляко підтримувало політику, що призвела до всесвітньої бійні, яка забрала молоді життя їхніх синів.

Це — застереження для всіх батьків. Наше покоління, як і всі попередні, зараз робить вибір, наслідки якого ляжуть на плечі наступних поколінь. Наші діти й онуки житимуть у світі, створеному нашим вибором... і ви, можливо, проживете достатньо довго, щоб це розбило вам серце.
<b>11 січня</b>

<b>МИ МОЖЕМО БУТИ ТАКИМ ДАРОМ</b>

Батько Марка Аврелія помер, коли той був маленьким. Опісля хлопчик, який пережив велику трагедію, одержав чудовий дарунок. Дарунок, що його всі діти, яким також пощастило його мати, прийняли як найцінніший на світі. То був люблячий вітчим.

Ернест Ренан писав, що понад усіх вчителів і наставників «Марк мав одного-єдиного майстра, якого шанував найбільше, — ним був Антоній». Усе своє доросле життя Марк прагнув бути гідним наступником названого батька. Поки той був живим, Марк вбачав у ньому, як пише Ренан, «найпрекрасніший взірець досконалого життя».

Чого ж навчився Марк в Антонія? Важливості співчуття, пра­цьовитості, наполегливості, альтруїзму, упевненості в собі, бадьорості, відкритості розуму й уміння дослухатися до інших, здатності брати на себе відповідальність і вину, звільняючи від них інших. А ще — вміння давати слово тим, хто знає більше, і брати до уваги їхні поради. Навички підштовхнути когось або щось, а також уміння відступити. Байдужості до зовнішніх почестей і вміння ставитися до людей так, як вони на те за­слуговують .

Неабиякий перелік, хіба ні? Усі ці уроки так глибоко вплинули на Марка, що він пам’ятав їх усе життя і згодом виклав свої міркування про них у книжці «Наодинці з собою» . Особливо діє­вими ці настанови робило те, що їх було втілено в учинках Антонія, а не просто записано на табличці або сувої.

Нема кращого способу навчати, ніж подавати приклад. І немає кращого способу судити про свої успіхи, ніж постійно порівнюючи себе з людиною, якою ми прагнемо колись стати.
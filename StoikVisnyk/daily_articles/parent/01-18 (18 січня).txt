<b>18 січня</b>

<b>НАВЧІТЬ ЇХ БУТИ РОЗБІРЛИВИМИ</b>

Діти вередливі. То їм одне не подобається, то інше. Вони цього потребують, щоб бути собою. Але це в жодному разі не має стати тим, що заохочувала у своїх дітях мати Джона Льюїса, коли раз у раз навіювала їм гасло «Будьте розбірливими» .

Що саме вона мала на увазі, описав Девід Гелберстем у своїй потужній книжці про рух боротьби за громадянські права «Діти» (The Children): «Будьте уважними й відповідальними за себе й завжди будьте готовими до будь-чого». Такого набору стандартів діти повинні були дотримуватися не лише в юному віці, а все своє життя. У 90-х роках XX століття, коли її сину Джону вже минуло п’ятдесят і він став конгресменом Джоном Льюїсом, вона й далі нагадувала йому про це гасло з дитячих років. Коли Джону випало зійтися в політичній сутичці з Ньютом Ґінґрічем, Віллі Мей Льюїс зателефонувала синові й сказала: «Будь розбірливим із цим чоловіком, прошу тебе». І це знову, як пише Гелберстем, означало «будь обережним, коли критикуєш його: кожен напад на нього мусить бути досконало підкріплений фактами».

Будьте не вередливими, не перебірливими, а саме розбірливими . Вимогливими. Дотримуйтеся фактів. Чесно робіть свою справу. Нехай ніхто й ніщо не дасть вам приводу відступити від цих правил. Працюйте на совість.

Такі чудові нагадування ми можемо давати своїм дітям. Але, — як і в усьому, — важливіше, щоб вони бачили, як ми самі живемо за цими принципами . Покажіть відмінність між вередливістю й розбірливістю, між фактами й вигадками, між пошуками компромісу й поступками своїми стандартами .

Покажіть їм, що таке відповідальність. Покажіть, як бути уважними й готовими до всього. Бо одного дня вас не буде поруч, а в них з’являться власні діти, яким теж знадобляться уроки розбірливості.
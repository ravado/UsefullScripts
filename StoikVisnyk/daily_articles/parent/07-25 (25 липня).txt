<b>25 липня</b>

<b>НЕ ДОПОМАГАЙТЕ ЇМ СТАТИ ТИМИ, КИМ БУЛИ ВИ</b>

Тім Гардевей-молодший — син баскетболіста, портрет якого висить у Залі слави НБА. У роки юності він сповна відчув, як важко бути сином того, хто грав на такому високому рівні, надто якщо сам прагнеш оволодіти цим видом спорту.

Не раз у машині дорогою з матчу Тім-старший барвисто розводився про помилки, яких припустився Тім-молодший, про удари й паси, які тому треба було зробити. Він казав: «Ти не стараєшся досягти високого рівня» і «Працюй над собою, бо ми тобі не дамо більше ніколи грати в баскетбол». Якщо Тім-молодший не хотів дивитися баскетбол по телебаченню, батько лише хитав головою й дорікав: «Ти, певно, не любиш гру по-справжньому».

Тім-старший пояснював, що так сильно тисне на сина, бо любить його. «Я хотів, щоб він грав так, як грав я. Щоб дивився на гру серйозно, сприймав її серйозно, розумів її так, як її розумію я».

Звісно, це «подіяло» — в тому сенсі, що Тім Гардевей-молодший також став видатним баскетболістом. Але чи помогли йому в цьому невдоволені зауваження батька? Його погрози? Чи цьому радше посприяв зріст (195,5 см) і двометровий розмах рук? А також участь в університетській команді під керівництвом тренера Джона Білайна? А якщо уявити, що це не подіяло б або дало б менший результат? Чи не поміняли це батько із сином, якби озирнулися в минуле, на кращі стосунки між собою?

Як ми вже казали, наше завдання — допомогти дітям стати тими, ким вони є. А не тими, ким є ми . Вони не зобов’язані продовжити вашу справу чи займатися спортом, яким займалися ви, або носити ваш номер.
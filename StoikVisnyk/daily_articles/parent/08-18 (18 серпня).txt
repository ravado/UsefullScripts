<b>18 серпня</b>

<b>ВИ — ІГРАШКА</b>

<blockquote>Це великий талант — уміти гратися.

<i><b>Ральф Волдо Емерсон</b></i></blockquote>

Ваш син любить іграшкові поїзди — ви дістаєте з полиці рейки. Донька хоче скласти пазл — ви починаєте збирати на підлозі шматочки. А тоді — з причини, яку годі було збагнути будь-кому з батьків усіх часів і народів, — тієї самої миті, коли ви зробили те, що вони хочуть, діти раптом втрачають інтерес. Або відмовляються гратися за правилами, просять побавитися в щось інше, перейти в сусідню кімнату тощо.

Якщо ви обурюєтеся (« Та яку ж тобі, на Бога, іграшку?! »), то припускаєтеся великої помилки. Або просто не розумієте суті. Бо ви самі є іграшкою . Вони хочуть бавитися вами: не просто отримати ляльку, а й смикати її за мотузки.

Коли ви зрозумієте це, все стане легше — хоч якого віку вони були б. Чому ваш підліток бунтує? Частково, щоб вам допекти. Шести-семикласник сипле дотепами? Хоче побачити вашу реакцію. Чотирирічка просить принести в кімнату води й раптом змінює замовлення на сік, а потім згадує, що хотіла не такий сік — зрештою все завершується проханням піти в туалет. Навіщо? Бо це весело. Це така гра. Їй цікаво бавитися тією крихітною владою, яку вона має в цьому химерному безконтрольному світі: владою над дорослими, які мають владу над нею.

Тож не переймайтеся. Підіграйте їм. Постарайтеся зрозуміти, що відбувається. Річ не в пазлі й не в чомусь іншому. Іграшка тут — ви.
<b>16 червня</b>

<b>РОБІТЬ ТАК, ЯК КАЖЕТЕ</b>

Був звичайнісінький день, коли батько Джиммі Картера відвів його вбік для розмови. «Джиммі, — сказав він (хоча раніше ніколи не називав сина “Джиммі”), — нам треба поговорити про дещо важливе». «Так, сер, тату!» — відповів хлопчик. «Ти повинен мені дещо пообіцяти, — вів далі батько. — Обіцяй, що не викуриш жодної сигарети до свого двадцять одного року».

Ця розмова відбулася в 1930-х, коли тютюн курили 40 % населення, а реклама сигарет була адресована зокрема й дітям, і в ній звучали гасла на зразок: «Лікарі курять Camel частіше, ніж будь-яку іншу марку!». Батько Картера й сам був затятим курцем. «Не буду», — пообіцяв Джиммі. Після чого батько додав: «Коли настане час, я подарую тобі золотий годинник».

У віці двадцять одного року, під час навчання в Академії ВМФ, Джиммі Картер нарешті спробував сигарету. Але батько на той час уже помер. Більше Джиммі не закурив жодного разу в житті. Трагічна батькова доля спіткала і його матір, й трьох братів та сестер — усі вони померли від раку підшлункової залози. Сам експрезидент Картер — нині, коли я пишу ці рядки, — живий, йому дев’яносто вісім років.

Коли йдеться про направду важливі речі, які матимуть значення для всього життя, візьміть з них обіцянку, як зробив це Картер-старший. Але також треба вміти вчитися на невдачах і подавати приклад. Якщо не робити цього, ціна може виявитися неоплатною.
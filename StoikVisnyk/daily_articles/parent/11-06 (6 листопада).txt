<b>6 листопада</b>

<b>ЦЕ ЗАВЖДИ БЛАГОСЛОВЕННЯ</b>

<blockquote>Письменник — і взагалі, думаю, кожна людина — має думати, що все, що з ним стається, є ресурсом.

<i><b>Хорхе Луїс Борхес</b></i></blockquote>

Батьківство добре зокрема тим, що додає вам суперсил. Принаймні одну. Нічого особливого. Ви не літатимете. Кулі не відскакуватимуть від ваших грудей. Але якщо ви правильно налаштуєтеся, то зможете почуватися мирно і щасливо в тих ситуаціях, у яких інші впадають у розпач.

Затримали виліт. Хтось захворів. На дорозі затор. Пандемія. Інших людей таке жахає. Батьки, певна річ, теж не палають бажанням це проживати, але в них завжди є ось що: вони розуміють, що це все — лише нагоди провести більше часу зі своїми дітьми.

Ми дивимося на всі неприємності крізь призму наших супер­здібностей і бачимо шанс більше побути з тими, кого любимо! Що може бути краще? Насправді затриманий виліт, затор або дощовий день — найкращі з таких можливостей і крапка... бо ваші діти нікуди не втечуть! Хай навіть вони не хочуть проводити з вами час — проте куди вони дінуться з підводного човна ?

Тому не скаржтеся на незручності. Насолоджуйтеся ними. Вони — благословення. Вам лише випало більше часу з вашими дітьми.
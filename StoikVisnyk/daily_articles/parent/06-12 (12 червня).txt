<b>12 червня</b>

<b>УСІ МИ ДУЖЕ СКЛАДНІ</b>

Ми, природно , бажаємо бути ідеальними для своїх дітей в усіх дрібничках, бо в перші кілька років їхнього життя не маємо права схибити й прагнемо стати для них взірцем. Та оскільки ми знаємо, що не є досконалими, ми неминуче почуваємося винними й негідними, коли підводимо їх, — навіть якщо вони самі того ще не усвідомлюють. Це почуття недостатності буває таким сильним, що ми схильні ховати його, брехати про нього або, що гірше, поводитися лицемірно.

Може здатися, що для коміка Піта Девідсона, який утратив свого батька під час нью-йоркського теракту 11 вересня, було дуже важко дізнатися, що його тато не був ідеальним. Шлюб його батьків не належав до вдалих (тому вони давно не жили разом, а незадовго до трагедії навіть розлучилися). Його батько вживав наркотики й мав чимало проблем із законом уже в дорослому віці. Та коли Піт дорослішав і дедалі більше дізнавався про свого героїчного батька, який загинув, рятуючи людей під час руйнування веж-близнюків, то відчував не розчарування. А нав­паки — піднесення.

Ці вади й ґанджі зробили образ батька людським для Піта краще за всі розповіді рідних і знайомих, які він чув тоді, у свої сім років. «Вони допомогли мені зрозуміти, що він мав власні проблеми, — пояснював Піт в інтерв’ю Джадду Апатоу для його книжки “Хворіші на голову” (Sicker in the Head). — Мав їх так, як і всі. Але також я збагнув, що навіть з усіма цими проблемами він залишався морально незламним і ніщо не завадило йому стати героєм».

Ніхто з нас не досконалий. Усі ми дуже складні. Усі ми перебуваємо в постійному розвитку (наголос тут, однак, на слові розвиток ). Цього не треба приховувати. Не варто почуватися винними. Це не завадить вам у найкращому виконанні найважливішого із завдань. Не завадить і стати героєм, якщо цього вимагатиме доля.
<b>7 серпня</b>

<b>ІГРИ З ДІТЬМИ — ЦЕ ВСЕ</b>

Останні роки перед Громадянською війною були справді важкими для Улісса Ґранта. Він гарував, щоб прогодувати свою сім’ю. Його життя наповнювали сум, горе й розчарування: одна невдала кар’єра за іншою, одна біда за іншою.

Та він мав одну розраду. Коли Ґрант щодня відчиняв двері свого дому, повертаючись з роботи, маленький син Джессі вже чекав, щоб викликати його на двобій. Джессі вихвалявся, що може збороти батька. Грант з удаваною серйозністю дивився на крихітне хлоп’я й так відповідав на провокацію: «Сьогодні я не в гуморі для бійки, Джессі, але не можу стерпіти кпин від чоловічка твого зросту». Відтак Джессі кидався на тата й валив його на підлогу. Ґрант лежав і благав про милість, наполягаючи, що того, хто впав, не б’ють.

Уже через кілька років бульдожа чіпкість і міцність Ґранта шокували — й урятували — країну. Саме Ґранту вдалося переломити хребет війську Конфедерації в низці запеклих битв. Але ті, хто знав його близько, відали, що в серці він був дуже м’якою людиною. І понад усе любив свою сім’ю.

Неважливо, чим ви заробляєте на життя або яке похмуре все навколо, ігри з дітьми — це завжди пречудове заняття. Грайтеся з ними, коли вони малі. Грайтеся, коли стануть старшими, а ви самі постарієте. Розважайтеся, бавтеся. Грайтеся, грайтеся, грайтеся.
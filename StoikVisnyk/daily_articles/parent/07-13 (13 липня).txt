<b>13 липня</b>

<b>НАВЧІТЬ ЇХ ОБИРАТИ</b>

<blockquote>Якщо ваш вибір хороший, то й ви будете хорошими.

<i><b>Епіктет</b></i></blockquote>

Батьки здебільшого роблять вибір замість своїх дітей — і це правильно. Вони ж знають більше. Натомість діти не знають майже нічого. Про життя. Про те, яка завтра буде погода. Про те, як влаштовано світ.

Але тут є проблема. Ви позбавляєте дітей одного з найважливіших умінь: ухвалювати рішення. Чи варто дивуватися, що більшість юнаків почуваються геть розгубленими, коли доводиться обирати університет? Або спеціальність у ньому. Для багатьох з них це перше в житті справжнє рішення, яке треба ухвалити самостійною.

Ось чому ви як батьки маєте активно працювати над тим, щоб не обирати для них буквально все. Запитайте їх, чи хочуть вони піти в парк, чи пограти в м’яч на подвір’ї? Який фільм переглянути. Що приготувати на вечерю. Як вони сьогодні митимуться: у душі чи у ванні. Займатися бейсболом чи баскетболом. Якщо їм не подобається стригти газон, то яку іншу хатню справу вони вибрали б для себе. Що вдягнути: шорти чи штани. Нехай узагалі самі виберуть собі одяг.

Навчайте їх вибирати. Дайте їм трохи влади. Зробіть так, щоб вони вміли вирішувати й не засмучувалися, якщо рішення виявиться невдалим. Байдуже, що ви знаєте краще. Головне — дати їм навчитися.

Життя, по суті, є сумою наших рішень. Підготуйте їх до ухвалення хороших рішень, щоб вони могли зробити своє життя якнайкращим.
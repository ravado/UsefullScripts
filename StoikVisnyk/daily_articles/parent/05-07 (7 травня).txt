<b>7 травня</b>

<b>НЕ ДАВАЙТЕ ЇМ ЕГО</b>

Ви любите своїх дітей понад усе. І вважаєте їх даром Божим (звісно, ним вони і є — для вас!). Ви хочете, щоб вони знали про ваші почуття до них, й засмучуєтеся, коли вони невдоволені собою. Усе це — цілком здорові та гідні захвату речі.

Та водночас ми маємо бути певними, що не роздуваємо їхнє его нескінченною похвальбою. Нам варто стримувати природне захоплення їхніми чеснотами й обмежувати нехтування їхніми вадами. Як писав Сенека, це означає для нас потребу говорити з ними чесно — проте лагідно — й вимагати від них звітувати за вчинки. Навіть якщо це завдає нам болю. Ось як він це пояснює:

Лестощів не можна й близько підпускати до дітей. Діти мусять чути правду й іноді навіть боятися її, проте нехай вони завжди шанують чесність. Нехай підводяться у присутності дорослих. Нехай нічого не здобувають через пристрасть: лише коли вони спокійні, дайте їм те, в чому відмовили, коли вони плакали. Хай вони споглядають батькову заможність, але не мають із неї зиску. Хай завжди дістають прочуханки за неправильні вчинки.

Сенека знав, що такий баланс — нелегке завдання, а тому воно під силу не всім батькам. Та якщо ми взяли собі за мету зростити загартованих для життя і свідомих себе дітей, то цієї мети варто досягати. Навіть якщо інстинкт спонукає нас кидатися до них і запевняти їх, які вони чудові най-най-найособливіші діточки.
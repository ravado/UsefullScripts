<b>20 жовтня</b>

<b>БУДЬТЕ ОБЕРЕЖНИМИ ЗІ СВОЄЮ ДОПОМОГОЮ</b>

У 2016 році у Джинні Ґаффіґен виявили мозкову пухлину завбільшки з грушу. Вона мала б померти, але не померла. Її одужання мало бути довгим і важким, після чого вона вже навряд чи могла бути тією самою, що раніше. Для сім’ї Джинні це був неймовірно важкий час. В одному інтерв’ю вона пояснила свій страх, що без неї сім’я просто не зможе існувати:

Мене везли в операційну, а я дорогою їх напучувала: «Пароль мого комп’ютера — такий, пароль мого [онлайн-магазину] Fresh Direct — сякий». А потім, коли одужувала, то збагнула, що робити все за інших означає позбавляти їх можливості діяти. І з цього я дійшла двох висновків: по-перше, я надмірно контролюю життя своїх дітей, рідних і самої себе, по-друге, їм має бути цілком нормально без моєї підмоги. Їм не потрібен мій вічний тренувальний табір.

Звісно, урок тут не в тому, що ви чи батько/мати вашої дитини не важливий/важлива. Таке звучало б абсурдно. Джинні насправді зрозуміла, що коли тримає надто міцно й допомагає в усіх дрібницях, то не дає дітям змоги зростати. «Від мене раптом не стало користі, — казала вона, — й ніхто від цього не загинув. З усіма все було гаразд. Їм навіть стало краще. А Джим почав робити таке, чого раніше я від нього навіть не сподівалася. Мої діти пишно розцвіли, а я споглядала за ними звіддаля. Я не була їм потрібною, проте водночас чимось усе-таки була».
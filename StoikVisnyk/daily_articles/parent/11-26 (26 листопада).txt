<b>26 листопада</b>

<b>ХАЙ ВОНИ ВАС ІНОДІ ОСАДЖУЮТЬ</b>

<blockquote>Гордовита людина завжди дивиться згори на речі й людей. І, звісно, той, хто дивиться згори, не помічає того, що є над ним.

<i><b>Клайв Стейплз Льюїс</b></i></blockquote>

У розпал Громадянської війни Абрагам Лінкольн виїхав оглянути захисні споруди, що кільцем оточували Вашингтон. Коли він інспектував лінію фронту, в нього спробував поцілити снайпер конфедератів — але, на щастя, не влучив. Солдат, який тоді стояв поруч, закричав президентові: «Лягай, чортів дурню!».

То був дуже пам’ятний момент президентства Лінкольна. Як зауважував Джеральд Форд: «Майже ніхто й ніколи, окрім лише дружини, не смів називати президента дурнем». Державна посада, казав він, має наслідком різке зростання чуття власної значущості.

Одним із чудових наслідків батьківства — якщо ви робите все як годиться — є те, що ви стаєте скромнішими. Ніхто не вміє поставити вас на місце краще за ваших дітей. Їм байдуже, що ви багаті, важливі й шановані. Для них ви лише старі, некумедні й некльові. З вас можна посміятися. Саме на вас вони тренують своє почуття гумору. Їх не цікавить, скільки ви заплатили за готельний номер, — їм треба, щоб у готелі був басейн. Їм байдуже, який трендовий цей ресторан, якщо в ньому немає курячих стрипсів. Вони не хочуть, щоб ви їх висаджували з машини перед школою і не вважають вас розумними. Вони підозрюють, що вам самим невтямки, про що ви говорите.

«Жоден пан не є героєм для свого слуги», каже старе прислів’я. Багато батьків, звісно, бувають героями для дітей, але це не рятує їх від дитячої здібності вряди-годи осадити й поставити на місце. І це добре.
<b>18 жовтня</b>

<b>НАВЧІТЬ ЇХ, ЩО ВСЕ МОЖНА З’ЯСУВАТИ</b>

<blockquote>Завада руху спонукає рух. Те, що стоїть на шляху, саме стає шляхом.

<i><b>Марк Аврелій</b></i></blockquote>

У біографіях творчих і геніальних людей часто буває такий епізод. Починається все з того, що дітьми вони зацікавилися певним питанням: наприклад, як працює двигун автомобіля або яка на вигляд Антарктика. Насправді байдуже, з якої царини це питання — з історії, фізики чи біології, — бо їхні тати відповіли їм однаково: «Не знаю, малий, піди з’ясуй сам». Тоді дитина йшла в бібліотеку, крамницю інструментів, до комп’ютера й починала шукати та досліджувати, аж поки знаходила таки відповідь.

Цей досвід допоміг юним версіям цих видатних осіб, давши їм кілька цінних уроків і скерувавши їх на власний шлях: 1) батьки направду вислухали їх і відгукнулися; 2) допитливість — вихідна точка великої пригоди; 3) є такі місця (бібліотека, інтернет, мудрий старий сусід), де можна знайти відповідь.

А найважливіше, що вони дізналися, добре сформульовано в назві книжки Марі Форлео — «Усе можна з’ясувати» (Every­thing Is Figureoutable). Проблеми розв’язуються. Незнання можна ліквідувати. Відповіді — вистежити. А невідоме — зробити знаним. Відкриття трапляються на кожному кроці.

Покажіть їм, як це робити. Скеруйте їх у бібліотеку, до ноутбука, телефона або вчителя. Навчіть їх, що з’ясувати можна все: і велике, й мале.
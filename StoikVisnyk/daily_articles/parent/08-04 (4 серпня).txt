<b>4 серпня</b>

<b>НЕ БУДЬТЕ ПРИМЕНШУВАЧАМИ</b>

<blockquote>Стиль батьківства, який формує витримку, годиться й для більшості інших речей: будьте дуже-дуже вимогливими й водночас дуже-дуже співчутливими.

<i><b>Анджела Дакворт</b></i></blockquote>

Ед Стек був чудовим хлопцем. Він тихо й віддано працював на родинний бізнес — мережу магазинів спортивних товарів Dick’s Sporting Goods. Назбирав достатньо грошей, щоб викупити фірму у свого батька та розширити її. Ось як він оповідає про перший відкритий ним великий магазин. До того компанія мала здебільшого крамниці площею не більше за 200 квадратних метрів. Новий «мегастор» розкинувся майже на 2000 метрів. Для бізнесу це була вирішальна подія — обсяги продажів злетіли блискавично.

Представники компанії Nike якось у розмові з Едовим батьком — засновником фірми — сказали йому, що він мав би пишатися таким сином. Йому вдалося досягнути чималих успіхів. Вивести мережу магазинів на новий рівень. Ед пояснював так: «Мій батько, від якого годі було чекати привітного слова, глянув на них і мовив: “Ви маєте слушність, вони справді багато зробили: на 25 відсотків більше, ніж планували на перший місяць. Тож не такі вони й розумники, як вам здається”».

На жаль, ледь не кожному доводилося чути щось схоже від тих, від кого нам так хочеться гордості за нас. Отакі саркастичні компліменти. Ті, якими нас ставлять на місце, вишукують у нас вади та б’ють у наші слабкі місця. Що за непотріб! Замість виявити свою любов, вони дають волю власному хисткому его.

Найменше, що мають робити добрі батьки, — не бути применшувачами . Не шукайте неправильного, шукайте вдале — і вихваляйте його! Підносьте їх, а не підрубуйте. Вболівайте за них: саме цього вони так хочуть.
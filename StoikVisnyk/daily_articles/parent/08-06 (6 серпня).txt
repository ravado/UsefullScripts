<b>6 серпня</b>

<b>ЗНЕВІРА МАЄ ЗВУЧАТИ ЯКОМОГА РІДШЕ</b>

<blockquote>Невинна й безпорадна істота, яку подарувало їм небо, яку треба зростити в добрі, майбутня доля якої перебуває в їхніх руках — у їхній владі скерувати її до щастя або до злиднів.

<i><b>Мері Шеллі</b></i></blockquote>

Якщо не бути достатньо уважними, то легко зійти до звичної легкодумної негативності. Чому твоя кімната брудна? Чому в тебе сьогодні такий поганий настрій? Ану негайно припини! Не чіпай цього! Ні, телевізор зараз не можна. Чому не прибрана кімната? Ні. Цього тобі не можна. Я розчарований твоїми оцінками. Це нереально, подумай краще про щось інше. Я так не вважаю. Ти сам знаєш відповідь — «ні».

Так відбувається не тому, що ви погані батьки, а навпаки — бо хороші. Ви встановили правила і змушуєте їх дотримуватися. Ви маєте певні очікування й підштовхуєте дітей до них. Ви знає­те, щó для них найкраще. Ви хочете для них надійності, й від вас залежить увесь дім.

І знову: якщо не бути уважними, вийде так, що будь-яка ваша взаємодія з дітьми матиме негативне забарвлення. З їхнього погляду, це перетвориться на нескінченний каскад розчарувань. А тоді ви навіть не помітите, як станете рупором зневіри .

Хіба ви насправді такі? Хіба такі стосунки ви хотіли б мати? Якщо ні, то треба ввімкнути увагу. Стежити за своїм мовленням. Зважувати всі «так» і «ні». Бути цілеспрямованими в зосередженні. Дати малим волю. Бути позитивними.
<b>23 березня</b>

<b>ВИ — НАТХНЕННИЙ ТВОРЕЦЬ</b>

Хай би чого ви досягли або сподівалися досягти, є дещо, чого вам ніколи не перевершити. Як писала активістка католицької церкви — і, можливо, майбутня свята — Дороті Дей:

Якби я написала найвидатнішу книжку, створила найгеніальнішу симфонію, написала найпрекрасніше полотно або вирізьбила найвеличнішу скульптуру, я не почувалася б натхненнішим творцем, ніж тоді, коли тримаю в обіймах свою дитину... Жодна людська істота не може вмістити й утримати в собі таке безмежжя любові та радості, яке я відчула після народження своєї дитини. А з цим прийшла потреба обожнювати й захоплюватися.

Це те почуття, яке ви отримали першої миті, коли побачили й торкнулися своєї дитини. Коли вона стрибнула вам в обійми й назвала «татом», коли прийшла до вас у кімнату й запитала поради. Ви відчуваєте це навіть коли просто сидите за столом і дивитеся, як діти вечеряють. Ці почуття — гордість, любов, єднання — з вами повсюди.

Ви їх створили. Ви — їхній натхненний творець. Будьте ж батьками, гідними такого творіння.
<b>1 грудня</b>

<b>ПЛЕКАЙТЕ «ЗГАЙНОВАНИЙ» ЧАС</b>

Ми відкладаємо гроші та плануємо цікаву відпустку. Смакуємо її за кілька місяців наперед. А коли вона виявляється не надто цікавою та вартою фотографій, ми почуваємося жахливо — так, наче в нас щось украли або ми прикро в чомусь помилилися.

Зважаючи на це, комік Джеррі Сайнфелд, батько трьох дітей, сумнівається в цінності «якісного» проведення часу, за яким багато хто ганяється.

Я прихильник звичайного й буденного. Коли хтось говорить про «якісний» час — мені завжди стає трохи сумно, від цих слів: «Ми якісно провели час». Мені не треба якісного часу. Я хочу « згайнованого» часу. Ось його я люблю. Зазираєте до них у кімнату, де вони читають свої комікси, й на хвилину залипаєте на цьому. Або ж вони насипають собі повні миски пластівців об 11 вечора, коли вже насправді мали б спати. Отаке гайнування часу я люблю.

Особливі дні? Та ну! Кожен день, кожна хвилина можуть бути особливими. Весь час, проведений з дітьми, — і весь час із тими, кого ви любите, — створено рівноцінним. Їсти разом пластівці — чудово. Прогуляти школу й весело провести разом день — дивовижно. Не менш чудові й двадцять хвилин у машині дорогою до школи. А ще коли виносите сміття і чекаєте на «Мак­драйві».

Плекайте такий «згайнований» час. Це найкращий з усього нашого часу.
<b>27 грудня</b>

<b>ОСЬ КОЛИ ЦЕ ВАЖЛИВО</b>

У європейців минулого були досить дивні виховні практики. Батьки Мішеля де Монтеня ще немовлям відіслали його жити в село. Мати Джейн Остін годувала кожну свою дитину груддю лише перший місяць життя — а далі віддавала іншій жінці. Батьки-аристократи передоручали виховання дітей нянькам і гувернерам, доки малюки ставали достатньо великими, щоб брати участь у бесідах дорослих.

Зараз більшість із нас розуміє — чи під впливом культури, чи інтуїтивно, — що кожна хвилина, проведена з дітьми, важлива для нас... але ці хвилини ще важливіші, коли дитина маленька. Є такий старий вислів: «Дай мені перші шість років життя дитини, а собі забирай решту».

Уявіть покоління батьків, які діяли навпаки. Не дивно, що в минулому було стільки зла... і люди коїли одне з одним жахливі речі. Бо страшним було те найперше, що робили з ними їхні батьки! Вони розривали найважливіший зв’язок дитини — сімейний.

Подумайте, чого це вартувало! Так, з маленькими дітьми — найважче, але саме в цьому віці вони найкумедніші, найневинніші та найгарніші. То навіщо ми перевантажуємо себе справами й роботою? Стараємося охопити все те, що мали до появи дітей, а їх віддаємо бабусям і дідусям, щоб гляділи їх замість нас. Кажемо собі, що коли діти підростуть, ми знайдемо для них більше часу й матимемо більше свободи — до того ж вони зможуть краще оцінити це, коли стануть старшими.

Ні! Саме зараз це найважливіше! Саме зараз! І що раніше, то краще!
<b>22 листопада</b>

<b>КОЖЕН ПРОХОДИТЬ КРІЗЬ ЩОСЬ</b>

У віці п’яти років майбутній півзахисник НФЛ Раян Шейзір почав втрачати волосся. У нього виявили рідкісну ауто­імунну хворобу — алопецію. Звісно, для дитини таку долю не назвеш райдужною. Його дражнили. Він мав химерний вигляд. Почувався інакшим.

Та одного дня батьки помогли йому дещо зрозуміти. Вони сказали: «Кожен проходить через щось у житті; для тебе відмінність лише в тому, що твою проблему всі бачать ». Якісь діти мають труднощі в навчанні, хтось лягає спати голодним, у когось батьки розлучилися. У них усіх боротьбу сховано від очей — хтось, можливо, навіть ховає її свідомо, через страх і сором, — але це не означає, що вона несправжня. Нікому з них не гірше й не краще, ніж Раянові. Насправді всі вони в однаковій ситуації.

Чи перестали Раяна після цього дражнити? Чи зачіпало його й далі це дражніння? Звісно. Але слова батька все одно допомогли. Вони додали йому трохи терплячості й надії.

Цього й ми маємо навчити наших дітей. Життя нелегке. Нікому не випадає ідеальна роздача. Деякі людські проблеми помітні назовні. Інші — ні. Але кожен з нас із чимось бореться. Коли наші діти це зрозуміють, їм стане легше переживати важкі моменти життя. Вони будуть озброєні емпатією, необхідною для того, щоб бути добрішими й уважнішими до інших дітей.
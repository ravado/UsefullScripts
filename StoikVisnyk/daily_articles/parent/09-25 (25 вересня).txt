<b>25 вересня</b>

<b>НЕХАЙ ВОНИ БУВАЮТЬ У ТОВАРИСТВІ ЛІТНІХ ЛЮДЕЙ</b>

У своїй книжці «Зникомий американський дорослий» (The Vanishing American Adult) колишній сенатор Бен Сасс розмірковує, що саме з життя нинішнього суспільства могло б найбільше вразити людину з далекого минулого. Якщо не зважати на технології, то насамперед вони, певно, помітили б крайню вікову сегрегацію . Нині ми незмінно проводимо час здебільшого з однолітками.

Діти ходять у школу з іншими дітьми. Ми працюємо разом з іншими дорослими. Нашим батькам та їхнім батькам відведено будинки для людей похилого віку і круїзні лайнери. Пересічний вік членів Сенату США, де служив Сасс, становив приблизно шістдесят один рік. На час написання цих рядків лише десять сенаторів молодші за нього. Їхнє найближче коло молоді — це літні інтерни, пажі й молодші законодавчі асистенти.

Коли ви самі востаннє перебували під одним дахом з кимось, хто вдвічі за вас старший? Як часто бесідували з людьми, які виросли без тих речей, які ви сприймаєте за належне?

Лорі Маккенна в пісні «Скромний і добрий» співає про те, що відвідує свого дідуся «за кожної нагоди». Але потрібне дещо більше, ніж лише бачитися зі старшими членами сім’ї. Будьте певними, що ваші діти не замкнулися в бульбашці свого покоління й не живуть життям, відокремленим від усіх, окрім інших дітей.

Дайте їм змогу почути мудрість. Зведіть їх з людьми, що па­м’ятають добро та зло, яке люди робили в недавньому й давнішому минулому. З тими, хто мав у житті гіркі уроки. Хто здійснював неймовірне.

Інакше всю цю мудрість буде втрачено. І наші діти, можливо, теж стануть втраченими.
<b>28 травня</b>

<b>ЗАЗВИЧАЙ ЦЕ НЕ ВИПАДКОВІСТЬ</b>

Флоренс Найтінґейл була надзвичайною жінкою. Вона здійснила революцію в сестринській справі й урятувала тисячі життів. Для вищого світу вікторіанської Англії це було дивно, бо від жінок тоді не чекали на кар’єрні злети, надто в такій непростій царині, як клінічна медицина.

Проте кожен, хто бачив родинне дерево Флоренс, не став би аж так дивуватися. Вона не була генійкою, яка з’явилася нізвідки. Її прадід був філантропом, який підтримував Американську революцію, пожертвувавши на цю справу величезну частку свого майна в Саванні в Джорджії. Його син — дід Флоренс — став депутатом Палати громад і провідним аболіціоністом у Британії. А те, що донька останнього Фанні (мати Флоренс) не виявляла особливого співчуття до знедолених, було в їхній родині радше винятком, аніж правилом.

Тож схильність Флоренс до милосердя й альтруїзму не була випадковою. Вона здобула це завдяки найкращій з усіх традицій людства — через вибір, який послідовно здійснювали члени її родини. Флоренс надихали її предки.

Нам не випадає обирати родинне дерево, з якого ми проросли. Але як батьки ми можемо обрати, кого саме на цьому дереві брати за взірець. Можемо, як Флоренс Найтінґейл, вибрати когось зі своїх рідних і наслідувати їхній приклад, надихатися ним. Як батьки ми здатні обрати, про які гілки нашого дерева розповісти дітям, на чому акцентувати, якими прикладами наповнити дитячі голови.

Виховати небайдужих і сміливих дітей — аж ніяк не випадковість. Вони не є sui generis і не приходять ex nihilo . Їх породжує традиція. Їх створюємо ми.
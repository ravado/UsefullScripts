<b>28 грудня</b>

<b>СЬОГОДНІ МОЖЕ БУТИ ТОЙ САМИЙ ДЕНЬ</b>

Минав черговий день відпустки сім’ї Рузвельтів у 1921 році. Франклін Делано Рузвельт, чоловік 39 років, у розквіті свого життя й кар’єри, зранку вирушив вітрильником на острів Кампобелло разом з дружиною Елеонорою та двома старшими синами. Подорож виявилася неабиякою пригодою. Коли сім’я побачила на маленькому острівці поруч пожежу, то кинулася гасити її. Повернувшись на берег, Франклін і сини майже милю бігли наввипередки до води. Відтак усі разом стрибнули у затоку Фанді.

Для Рузвельта, людини дуже зайнятої, такі дні були рідкіс­тю. Але той день став винятковим, бо, як пише Доріс Кірнз Ґудвін у книжці «Лідерство» (Leadership), впродовж наступних двох днів «параліч охопив його кінцівки, пальці рук і ніг, сечовий міхур і сфінктер прямої кишки. Болі пронизували його ноги». Життя Рузвельта змінилося назавжди. Більше жодних перегонів з хлопцями. Відтоді він не міг з ними гратися, плавати й пірнати без сильного фізичного болю. Правду кажучи, він ледь не помер.

Сувора істина полягає в тому, що таким самим може бути цей день, сьогодні , для нас. Ми й гадки не маємо, які віруси чи хвороби цієї миті пробираються до наших тіл. Не відаємо, що чигає на нас на кожних сходах або за рогом кожної вулиці. Тож мусимо смакувати кожну мить, проведену разом з нашими дітьми. Віддавати все, що маємо, батьківству і купатися в радощах, які воно нам дає.
<b>12 грудня</b>

<b>ВИ МАЄТЕ ЧАС</b>

<blockquote>Ви зрозумієте, як багато у вас часу, лише тоді, коли перестанете думати про те, що його у вас немає.

<i><b>Ґусті Герріґель</b></i></blockquote>

Усі батьки відчувають брак часу. У вас є робота, партнер, друзі. Є діти з їхньою футбольною секцією, обідами, які треба спакувати, і ваннами щовечора. Є всі ці важливі бесіди, встановлення правил, перевірка домашніх завдань, стеження за тим, щоб діти вчасно верталися додому. А ще є ваше здоров’я й інтереси, які теж потребують уваги.

«У кого взагалі є час? — либонь, питали ви не раз. — Як мені все встигнути?»

Вам варто відкинути думку про те, що треба квапитися та втиснути якомога більше в наявний час, — бо поспіх і гонитва насправді лише пришвидшують час. У цьому глибока прозор­ливість Ґусті Герріґель.

Бажання «втулити все» переповнює ваш список справ і змушує вас ґавити нагоди. Вам не доведеться планувати так багато «якісного» часу з дітьми, якщо ви зрозумієте, що весь час якісний. Не доведеться так багато ходити у спортзал, якщо згадаєте, що бігання на подвір’ї теж є фізичними вправами. Вам не знадобиться безліч речей, коли ви усвідомите, що вони насправді неважливі. А коли ви їх облишите, у вас з’явиться багато прос­тору й свободи.
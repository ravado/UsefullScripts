<b>16 травня</b>

<b>ВІД НАС ІДУТЬ БРИЖІ, ЯК ПО ВОДІ</b>

<blockquote>Людська історія є такою, якою вона є... завдяки численним і розмаїтим виявам сміливості. Щоразу, коли людина повстає за свої ідеали, прагне покращити долю інших або бореться з несправедливістю, вона пускає навколо себе дрібні брижі надії, які перетинаються між собою в мільйони вузлів сили й хоробрості та утворюють потік, спроможний змести найміцніші мури гніту й опертя.

<i><b>Роберт Кеннеді</b></i></blockquote>

У пречудовій дитячій книжці «Кожен добрий вчинок» (Each Kindness) Жаклін Вудсон оповідає історію маленької дівчинки Хлої, яка, геть не задумуючись, жорстоко поводиться з однокласниками, як це нерідко буває серед дітей. Та одного дня вона вирішує змінитися — після того, як учителька показує їй, як від кинутого у воду камінця по воді йдуть брижі.

Так само відбувається і з добрими справами, пояснює вона. Коли ми робимо для інших щось хороше, від цього вчинку крізь наші життя у світ навколо розбігаються брижі добра. Хлою це пояснення надихає... проте, на жаль, щось змінити вже надто пізно. Дівчинка, яку вона раніше цькувала, виїхала з міста. Тому тепер Хлоя кидає камінці у ставок біля будинку й лише думає про згаяні можливості поліпшити чиєсь життя та зробити чийсь день світлішим.

Цього нам варто навчати наших дітей — ба більше, демонструвати їм це. Коли ми до них добре ставимося, виявляємо співчуття, емпатію й беззастережну любов, то допомагаємо не лише їм самим, а й усім, кого вони зустрінуть у своєму житті. Нам стає тепліше від думки, що це добро, велике чи мале, пустить брижі крізь їхнє життя, які не згасатимуть тоді, коли вони виростуть і поїдуть з дому, ба навіть тоді, коли нас не стане.
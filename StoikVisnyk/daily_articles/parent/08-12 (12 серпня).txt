<b>12 серпня</b>

<b>ОСЬ ЩО ВАЖЛИВЕ</b>

<blockquote>Найкращий спосіб зробити дітей хорошими — це зробити їх щас­ливими.

<i><b>Оскар Вайлд</b></i></blockquote>

Письменник Річ Коен любить хокей. Полюбляє дивитися, як його діти здобувають успіхи на льоду. Як і всі батьки, останнє, чого він хотів би для них, це труднощів або несправедливості — у грі чи в повазі.

У своїй чудовій книжці «Пі-Ві: зізнання батька хокеїстів» (Pee Wees: Confessions of a Hockey Parent) Річ оповідає про одну бесіду з тренером свого сина. Хлопчикові не дали часу на льоду, якого він, на думку Річа, заслужив, і батько вирішив заступитися за сина. Тренер водночас не зміг такого стерпіти: «Дозвольте вас запитати: чи Міка щасливий?» — «Так», — відказав батько. «Чи йому весело?» — «Так», — визнав Річ. «То хіба вам не байдуже?»

Якщо нашим дітям весело, вони щасливі, їхня дружба з товаришами в команді міцнішає, тоді що ще важливо? Наш батьківський обов’язок — не оптимізувати дитину для успіху. Ми маємо навчити їх бути присутніми, шукати улюблені речі й заняття, бути хорошою людиною та як годиться реагувати на всілякі життєві випадки. Ото й усе.

А все інше... Хіба нам не байдуже?
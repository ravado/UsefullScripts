<b>10 серпня</b>

<b>НЕ ЦУРАЙТЕСЯ СЛАЙМА</b>

Довгий час одне з внутрішніх правил дому Джинні Ґаффіґен стосувалося того, де, коли і як можна робити слайм. Можливо, ваші діти вже надто великі для слайма, але зрозуміти дилему Джинні неважко. Звісно, діти обожнюють слайм, але відчищати від нього поверхні — справжня мука. І хто, на вашу думку, завжди опиняється з ганчіркою або серветкою в руках?

Утім якоїсь миті Джинні Ґаффіґен, мати п’яти дітей, дружина й багаторічна співавторка коміка Джима Ґаффіґена, відчула, що настав час поміняти ці правила — а саме після перемоги в битві зі смертельно небезпечною пухлиною мозку. «Я збагнула, що ніколи не просила їх: “Навчіть мене робити слайм”. Я ніколи не цікавилася слаймом. А лише намагалася контролювати його».

Життя надто коротке, щоб перетинати інтереси ваших дітей лише тому, що ви не хочете прибирати безлад після них. Задумайтеся: скільки негативних правил ми створюємо через це небажанням? Не їсти у вітальні, не ходити у взутті по килиму, не виносити іграшок з дитячої кімнати. Ці правила часто покликані полегшити життя нам, батькам, але в них є й ненавмисний побічний ефект — вони роблять життя дітей менш цікавим.

Водночас у нас є менше позитивних правил для самих себе . Чому не вирішити собі бути зацікавленими? Чому не встановити правило бавитися й розважатись разом? Заохочувати їхні захоплення, а не обтинати їх.

Працюймо зі слаймом, а не проти нього.
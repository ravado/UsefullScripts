<b>4 грудня</b>

<b>НЕ ДАВАЙТЕ ЇМ ЦЬОГО РОБИТИ</b>

Вони це кажуть повсякчас. Коли вже кінець? Ми скоро приїдемо? Чому так довго? А це обов’язково? Скиглять і надокучають. Ви просите їх припинити. Але поки сердитеся, то забуваєте про справжню нагоду навчити їх і пояснити, що саме вони говорять насправді.

У своїй книжці «Мандри з Епікуром» (Travels with Epicurus) письменник Деніел Кляйн згадує один важливий момент:

Пам’ятаю, одного вечора в переповненому потязі на шляху у Філадельфію я почув, як один хлопчак поскаржився матері: «Хоч би ми вже доїхали!». Його білява мати відповіла на це красномовно: «Любий, ніколи не бажай пропустити бодай хвилину життя».

Вони — діти, а тому не розуміють, який короткий час нам відведено на планеті. Навіть ви, дорослі, часом про це забуваєте. Про те, що вам з вашою дитиною випало провести лише вісімнадцять років удома. Що завозити їх у школу вам доведеться трохи більш ніж одну тисячу ранків. Що у вас буде лише обмежена кількість спільних сніданків, походів на закупи, очікувань у коридорі перед кабінетом лікаря тощо.

Бажати це пропустити? Змарнувати ці миті й хвилини? Хотіти, щоб вони минули якомога швидше? Яка трагедія. Ми не можемо применшувати вагу жодної миті з нашими дітьми. І мусимо навчити їх такої позиції, перш ніж вони про це пожалкують: не втрачати ні хвилини часу свого життя.
<b>22 березня</b>

<b>ВОНИ — ВАША ПРАЦЯ</b>

<blockquote>Коли ви любите, то хочете все робити для когось. Пожертвувати чимось для когось. Ви прагнете служити.

<i><b>Ернест Гемінґвей</b></i></blockquote>

Усі ми зайняті. Наші обов’язки перетинаються між собою, а поза ними є ще купа справ. З усім цим не можна забувати, що є нашою найпершою, справжньою працею. Як казав своїм дітям — усі четверо навчалися вдома — економіст Браян Каплан: «Ви не заважаєте мені в роботі. Ви і є моя робота». Наша праця — ростити чудових дітей. Точніше — рос­тити з них чудових дорослих . Час, який ми проводимо з дітьми — чи то на домашньому навчанні, чи коли разом дивимося телебачення, — це не відрив від праці. Це і є праця. Дуже-­дуже важлива.

Хто вважатиме своє життя успішним, якщо цей успіх дався ціною страждань дітей? Чи прийме гордо й радо Нобелівську премію людина, яка не впоралася з роллю батька або матері? Яка користь від мільярда доларів, якщо навіть усі гроші світу не переконають ваших дітей приїхати до вас на свята?

Ось чому діти ніколи не можуть «вкрасти» або «загальмувати» нашу кар’єру. Вони не можуть перервати вашу працю... бо вони і є вашою працею.
<b>15 травня</b>

<b>НАВЧАЙТЕ ЇХ ЕМПАТІЇ</b>

Однією з чудових переваг читання художньої літератури, згідно з дослідженнями, є те, що вона навчає емпатії. Коли ми читаємо й проживаємо разом з героями їхній внутрішній стан, це нам нагадує, що не всі у світі думають і діють так, як ми. Що не всім так поталанило, як нам.

Також іноді проза навчає нас емпатії через конкретні поради й застереження. Певно, ви пам’ятаєте перші рядки «Великого Ґетсбі»:

У мої юні й більш вразливі роки батько дав мені пораду, яку я відтоді часто згадую.

«Коли тобі закортить покритикувати когось, — казав він мені, — просто згадай, що далеко не всі люди в цьому світі мають стільки переваг, як ти».

Наші діти мають розуміти це. Тому їм слід прочитати «Ґетсбі» й інші великі романи. Це те, про що ми маємо їм нагадувати безпосередньо — як робив це в книжці батько Ніка Керревея. А найголовніше — нам самим треба бути взірцем цього.
<b>20 лютого</b>

<b>ТАКІ ДІТИ — НАЙБАГАТШІ</b>

Кожен з нас пам’ятає «дітей багатіїв», які зростали поряд. Навіть самі діти багатіїв пам’ятають інших дітей — ще більших багатіїв. Ми заздрили їхнім поїздкам на лижні курорти, їхнім розкішним маєткам і дачам, їхнім гаджетам і одягу.

Але скільки тих дітей — коли ми дивимося на них тепер, дорослим поглядом, — насправді були бідняками!

Удома вони бачили бідність уваги. Дефіцит щастя або стабільності. Можливо, їхні батьки мусили постійно виборювати свій достаток. Безупинно гарувати. Можливо, батьки мали улюб­ленців — і ними не були їхні діти.

У дорослому віці ми розуміємо, що бути «багатим» не зав­жди означає матеріальний достаток — є чимало інших форм багатства. Це вселяє оптимізм. Усі ми маємо змогу забезпечити нашим дітям багате життя. Багатство можна виміряти часом і увагою, які вони отримують від нас. Почуттям безпеки й надійності, які вони мають удома. Навіть якщо ви заробляєте 30 тисяч доларів на рік.

Ви можете зробити свою дитину найбагатшою у світі й водночас не витратити ні копійки.
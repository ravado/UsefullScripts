<b>29 березня</b>

<b>ЯК ПРОВОДИТИ З НИМИ БІЛЬШЕ ЧАСУ</b>

Усі батьки бажають проводити більше часу зі своїми дітьми. Ми заздримо тим, у кого ця проблема начебто відсутня, хто не працює так багато, як ми, й у кого гнучкіший графік, про який ми можемо тільки мріяти, щоб віддавати більше часу дітям.

Якби ж нам так поталанило...

Комік Азіз Ансарі часто переповідає одну свою розмову з музикантом Френком Оушеном. Чудуючись незалежності, яку Оушен нібито має у своїй кар’єрі, Азіз спитав, як йому вдається творити музику тоді, коли він хоче, їздити в турне, коли хоче, і взагалі, робити лише те, що хоче.

Нічого складного, відповів Оушен, просто треба звикнути до того, що заробляєш менше грошей.

Якщо глянути чесно, то скільки часу, який ми проводимо не з дітьми, насправді йде на заробляння хліба насущного? Як багато часу займають реальні потреби (якщо брати до уваги основи нормального здорового життя)? Вочевидь, не аж так багато, як ми кажемо собі (і дітям також).

Ми працюємо з інших причин — часто вагомих, — але не тому, що мусимо . Якби ми захотіли, то мали б гнучкіше життя. Вибрали б іншу роботу. Поставили б сім’ю попереду кар’єри й шес­ти-семизначної цифри зарплатні; попереду того, щоб тримати рівень.

Припинімо вдавати, наче свобода — і можливості, яких ми так жадаємо, — перебувають поза нашою досяжністю. Ми можемо проводити більше часу з дітьми. Ми можемо бути з ними частіше й довше. Нам просто треба звикнути заробляти менше грошей.
<b>9 вересня</b>

<b>НАВЧІТЬ ЇХ ПОМІЧАТИ</b>

<blockquote>Звертайте увагу. Уся суть в увазі. У тому, щоб увібрати в себе якнайбільше всього навколо.

<i><b>Сьюзан Зонтаґ</b></i></blockquote>

У дитинстві колишній дипломат і секретар оборони Роберт Ловетт разом з батьком рушали вранці до школи й на службу, а ввечері додому тим самим шляхом. А те, що вони виходили з дому в різний час, давало їм змогу грати в цікаву гру.

Після вечері, як пишуть біографи Волтер Айзексон та Івен Томас, батько запитував сина, що той бачив дорогою: «Скільки коней тягнули віз? — питав він про будівництво в центрі міста, повз яке вони обоє проходили. — Скільки на возі лежало балок? Як саме були ті коні запряжені у віз?» Якщо малий Роберт відповідав правильно, він одержував кілька четвертаків винагороди, але водночас за кожну помилку сплачував штраф.

Ідеться не просто про веселі пустощі — хоча й у такому разі це було б чудово. Насправді батько навчав сина мистецтва звертати увагу. Роберт вчився помічати, фокусуватися на деталях, не приймати навколишній світ за належне, бути присутнім . Ті навички згодом дуже знадобилися під час сходження драбиною дипломатичних рангів у Державному департаменті.

Звісно, ви не мусите грати саме в таку гру. Можна вигадати власний спосіб надихати й винагороджувати увагу своїх дітей. Четвертаки й ляскання по спині, які вони можуть на цьому заробити, здаватимуться дуже приємними, але вони зблякнуть порівняно з коштовністю справжнього дару, який діти здобудуть і якого їм вистачить на все життя.
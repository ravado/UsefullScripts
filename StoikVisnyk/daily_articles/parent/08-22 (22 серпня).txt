<b>22 серпня</b>

<b>ЦЕ НЕЛЕГКА РІВНОВАГА</b>

Нам як батькам доводиться шукати баланс між підтримкою та підштовхуванням наших дітей.

Це схоже на ті дні, коли вони вперше сіли на гойдалку на майданчику. Спочатку ви тримали їх, поки вони призвичаювалися до маятникоподібного руху. Потім почали потроху підштовхувати. Але штовхнули надто сильно — й ось вони вилетіли з гойдалки, заоравши носом, або ж упали назад, коли гойдалка опускалася. Зрештою дитина звикла до плавних рухів гойдання, впевнено схопилася за ланцюги, збагнула, як реа­гувати на силу ще більших поштовхів і на відповідні хитання в протилежний бік. А тоді це нарешті сталося: вона навчилася сама розгойдуватися, рухаючи ногами, підкидаючи себе вище й вище — більше, ніж їй мало б бути комфортно, як вам здавалося.

Як батьки ми маємо знайти — й утримати — цю хистку рівновагу завжди й в усьому, якщо бажаємо нашим дітям добра, бо ніхто не вдосконалюється, коли залишається тим, ким є.

Засновник компанії Dell Computers Майкл Делл придумав вдалу мантру для своїх співробітників, пов’язану з цією ідеєю: «Приємність, але не задоволення». Либонь саме такого бачення прагнень, поступу й особистісного розвитку нам варто навчити наших дітей, а також застосувати його до нашого стилю виховання, з увагою до певних чутливих місць. Пам’ятайте: хороші тренери ставляться суворіше до своїх команд, коли ті перемагають, ніж коли програють. Вони відчувають приємність, але не задоволення. Це тому, що тренери знають істинний потенціал своєї команди й хочуть помогти їй його реалізувати. Так само й ви маєте ставитися до своїх дітей.
<b>28 вересня</b>

<b>ЦЕ МАЄ ЇХ ОТОЧУВАТИ</b>

<blockquote>Ніхто не має права виховувати дітей, не оточивши їх книжками.

<i><b>Горас Манн</b></i></blockquote>

Чи знаєте ви рівняння Левіна? Саме зараз, коли це читаєте, ви відчуваєте, як воно на вас впливає:

B = f (P,E)

Поведінка (B) є функцією особи (P) та її оточення (E). Наші звички, вчинки та все життя визначає наше оточення.

Що це означає для нас як батьків? Те, що ми фактично є архітекторами оточення наших дітей. У нас наявні різні засоби й інструменти, і деякими з них ми контролюємо те, чим оточуємо дітей. Впливи. Кольори. Настрої. Людей. Взаємодії. А ще, звісно, найважливіше з того, що сприяє розумовому розвитку, — книжки.

Якщо ви хочете, щоб вони читали, створіть читацьке середовище, як це робить архітектор. Оточіть їх книжками. Серйозними. Кумедними. Короткими. Довгими. Уживаними. Новими. Нехай вони будуть всюди в домі. Водіть дітей у бібліотеки й разом відвідуйте маленькі книгарні. Бо як інакше зробити їх читачами?
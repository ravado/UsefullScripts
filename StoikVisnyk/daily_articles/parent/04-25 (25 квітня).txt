<b>25 квітня</b>

<b>ЗАТРИМКА, ЗАТРИМКА І ЩЕ РАЗ ЗАТРИМКА</b>

<blockquote>Сердита людина роззявляє рота й заплющує очі.

<i><b>Катон Старший</b></i></blockquote>

Сенека писав: «Затримка — найкращі ліки від гніву». І це справді так.

Затриматися — найкращий спосіб очистити свій розум і переконатися, що гнів не приведе вас до того, про що ви потім пожалкуєте. Гнів завжди все перебільшує. Наче лупа, він робить величезним усе найгірше в кожній ситуації. А також усе загострює. Погану ситуацію погіршує через нашу надмірну реакцію на неї.

Затримка допоможе вам зробити так, щоб цього не сталося, щоб ваш гнів не переміг. Коли ви розлютитеся наступного разу, глибоко вдихніть п’ять разів і перевірте, чи ви й досі лютуєте. Майже напевне це буде не так.

Звісно, ніхто не каже, що ви не маєте реагувати. Імовірно, ви прагнутимете з’ясувати, від чого у вас закипіла кров. Матимете сказати щось. Вашим дітям необхідно закарбувати в пам’яті, що брехати не можна, грубити матері неприпустимо, а якщо не вимкнути плиту, то можна спалити весь будинок. Та зачекайте, затримайтеся на хвилинку. Прогуляйтеся. Зробіть собі нагадування повернутися до цього завтра. З’ясуйте проблему тоді, коли повернетеся з роботи додому. Холодна голова вирішує краще.

Цей момент має бути повчальним. Навчіть їх, що контролювати свої реакції вам до снаги.
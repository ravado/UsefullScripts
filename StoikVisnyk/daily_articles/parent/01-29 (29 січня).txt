<b>29 січня</b>

<b>СВІЙ ДІМ — ПЕРЕДУСІМ</b>

Якось один з критиків спартанського ладу дорікнув, що в цьому полісі немає демократії. Лікург, великий законотворець Спарти, відповів на це так: «Спершу облаштуй демократію у себе вдома».

Дуже легко говорити про роботу інших. Але складніше й не так весело самому спробувати досягти тих самих стандартів. Вас турбує зовнішній борг держави, який невпинно зростає? Гаразд... А чи в доброму стані ваші фінанси? Ви ненавидите футболістів і бейсболістів, які підписують контракти, а потім переходять в інші команди, покидаючи ті, у яких вони зросли та сформувалися? А хіба ви самі постійно не шукаєте вигідніших кар’єрних умов? Вас дратує, коли знаменитості перетворюють інститут шлюбу на фарс? А чи все гаразд із вашим шлюбом? Політики здаються вам м’якотілими й нерішучими? А що ви знаєте про всі ризики, перед якими вони постають?

Суть ось у чому: кожну свою думку про те, як має бути влаш­товано світ, треба спершу прикласти до того маленького світу, який ви можете контролювати. Тобто до свого дому. Якщо ви бажаєте змін у світі, гляньте спершу на те, як ця зміна відбуватиметься у вашому домі. У домі є багато над чим працювати, багато чого полагодити й поліпшити. Почніть звідти.

Покажіть дітям, що зміни можливі. Дайте їм зрозуміти , що ваша думка важлива і що їхня теж може стати такою. Нехай вони побачать справжні наслідки втілення принципів у життя. Нехай знають, як корисно зосередитися на практиці, а не теорії, на реальному, а не гіпотетичному.

Почніть зараз .
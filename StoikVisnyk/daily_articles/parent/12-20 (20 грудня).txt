<b>20 грудня</b>

<b>ЦЕ МОЖУТЬ БУТИ ВАШІ ОСТАННІ СЛОВА</b>

Восьмого січня 2022 року, перед самим виходом на сцену Боб Сеґет, легендарний стендап-комік, багаторічний ведучий «Найкумеднішого домашнього відео Америки» і виконавець ролі Денні Таннера в серіалі «Фул-хаус», одержав повідомлення від доньки. Ми не знаємо, що саме в ньому було, але точно нічого термінового.

Він легко міг сказати: «Відповім потім» або «Передзвоню зранку». Усі ми часто так робимо. Бо запізнюємося. Бо переглядаємо пошту, коли вони раптом дзвонять нам із сусідньої кімнати. Нам час вирушати на зустріч, а вони присилають повідомлення. Ми втомлені, тому намагаємося якомога швидше попрощатися.

Ми кажемо собі, що відповімо незабаром. Що матимемо ще нагоди, розмови, повідомлення, прощання. Але це не зав­жди так.

Сеґет знайшов секунду, щоб відправити повідомлення, про яке ніхто не міг знати, що воно буде останнім. «Дякую, — написав він. — Люблю тебе. Шоу починається!» Через кілька годин його, 65-річного, знайшли мертвим у номері готелю в Орландо.

Ніхто з нас не знає, якими будуть наші останні слова. Ніхто не відає, скільки часу нам залишилося. Тому користуймося тим, що в нас є, доки не втратили час, який нам не гарантовано. Поки можемо, постараймося говорити нашим дітям, що саме ми до них почуваємо.
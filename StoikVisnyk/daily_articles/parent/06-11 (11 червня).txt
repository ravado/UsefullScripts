<b>11 червня</b>

<b>ПРИДІЛІТЬ ТРОХИ ЧАСУ ПУСТОЩАМ</b>

Дуґлас Макартур був людиною суворої дисципліни — як і більшість військових. Тож нікого не здивувало, що коли в нього народився син Артур, усе життя сім’ї було чітко регламентованим. Та, на відміну від більшості батьків, для яких режим — це форма контролю, ранок Макартура починався з веселого моменту. Як описує це у своїй книжці «Американський Цезар» (American Caesar) Вільям Манчестер, то було кумедне сплановане шаленство:

Близько пів на восьму ранку двері спальні генерала розчинялися і хлопчик забігав крізь них, стискаючи в руці улюблену іграшку... Тієї миті Макартур вистрибував з ліжка і ставав струнко.

Відтак генерал швидким кроком марширував навколо ліжка під синове «Бум! Бум! Бум-буру-бум!». Коли батько робив кілька таких кіл, хлопчик затуляв руками очі, а Макартур витягав зі сховку щоденний подарунок: цукерку, кольоровий олівець, книжку-розмальовку. Завершувався ритуал у ванній, де Макартур голився, а син спостерігав за ним — і водночас обоє виспівували дуетом.

Немає таких важливих і зайнятих людей, які не могли б дозволити собі трохи попустувати вдома. Ніхто не є вищим за те, щоб дати малому чи малій трохи потузати себе вранці в ліжку. Жодному батькові не треба вагатися, перш ніж завести гучну пісню під час гоління. Ці миттєвості — найкращі з усього. Якщо вони трапляються рідко, це неправильно.

Вони мають бути регулярними, стати частиною режиму.
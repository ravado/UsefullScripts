<b>26 травня</b>

<b>ЕПІТЕТИ ДЛЯ ВАШИХ ДІТЕЙ</b>

Одне з найцікавіших місць у книжці роздумів Марка Аврелія «Наодинці з собою» — таке:

Епітети для себе: «чесний», «скромний», «прямодушний», «розсудливий», «товариський». Старайтеся не змінювати їх на інші.

Це слова на позначення саме тих принципів, за якими Марк хотів жити, — їх найлаконічніше висловлення. А якби й ви як батько або мати — разом зі своїм партнером у батьківстві — спробували дібрати такі й для кожного з ваших дітей? Тобто подумали, яких дітей ви маєте намір виростити? До яких гасел спрямовуєте їх, коли робите певний вибір як батьки?

Найочевиднішими із цих слів були б, мабуть, добрі , вірні , моральні , чесні .

А також деякі більш специфічні, які, можливо, сприятимуть їхнім успіхам у житті: креативні , двомовні , працьовиті , спраглі до навчання .

Либонь, для деяких батьків важливо, щоб їхні діти були спортивними . Для інших, — щоб вони читали . А ще комусь треба, щоб діти все життя служили обраній меті . Простір для вибору великий — і більшість відповідей, які вам спадуть на думку, будуть правильними. Проте найголовніше не те, які саме епітети ви оберете, а сам факт такого вибору.

Адже якщо ви не знаєте, куди цілити, то як сподіваєтеся влучити? Як ви розумітимете, чи не навчите їх випадково поміняти свої епітети на інші? Цього ви не знатимете. Тож сядьте й запишіть бажані для вас слова.
<b>25 березня</b>

<b>ЧОМУ ТИ НЕ ВДІЛИВ МЕНІ ЧАСУ?</b>

<blockquote>Не можна постійно нехтувати своїми обов’язками перед іншими людьми, посилаючись на «невідкладні справи».

<i><b>Марк Аврелій</b></i></blockquote>

«Сподіваюся , у тебе все гаразд, — писав своєму вічно зайнятому батькові Вінстон Черчилль із пансіону в 1886 році. — Ти жодного разу не приїжджав до мене в неділю, коли бував у Брайтоні». Такі слова він написав своєму татові вперше й востаннє. «Уявити не можу, чому ти не провідав мене, — ти ж приїздив у Брайтон. Мені дуже прикро, але я вірю, що ти мав невідкладні справи».

Як зауважує у своїй чудовій книжці «Черчилль і син» (Chur­chill and Son) Джош Айрленд, у цьому було не тільки розчарування хлопця, яке тривало з року в рік, а також сумна спроба раціоналізувати егоїзм його батька.

Ми ніколи не будемо досконалими батьками. Ми помилятимемося. Але мусимо будь-що не дійти до цього болісного запитання: «Чому ти не знайшов для мене часу?». Бо на нього немає адекватної відповіді. А та, якої діти самі доходять у спробах пояснити нашу поведінку, загрожує сплутати все в їхніх головах і подвоїти шкоду від нашої відсутності.

Дітям байдуже, що ви президент. Байдуже, що зараз гарячий сезон продажів. Байдуже, що ваші батьки хворіли. Байдуже, що ви судитеся за опіку над ними. Їм важливо лише те, що вас немає поруч.

Час нам не дається. Ми самі його робимо. Ми мусимо робити і вділяти його. Це наше завдання. Найголовніше.
<b>26 січня</b>

<b>ПОКАЖІТЬ ЇМ ЩАСЛИВИЙ ШЛЮБ</b>

Коли Франклін Делано Рузвельт і його дружина Елеонора боролися за мир у світі, водночас вони цілком буквально рятували майбутнє своїх дітей. Тому не можна не дорікнути їм тим фактом, що п’ятеро їхніх дітей брали шлюб загалом дев’ятнадцять (!) разів.

Є підозри, що головним винуватцем був батько. Його постійні зради розбивали серце дружині. Він був владним і зверхнім — зіпсованим своєю матір’ю. Але й Елеонору важко назвати безвинною. Вічно зайнята справами, вона накопичувала в собі обрáзи й лють. Часто вдавала, ніби життя йде ідеально, коли насправді все було, певна річ, не так. До того ж Франклін і вона були далекими родичами — тоді це вважали за норму... Проте це таки дещо дивно.

Звідки їхні діти могли знати, що таке щасливий шлюб? Їм дісталися місця в першому ряду перед сценою, на якій розгорталася складна драма двох людей, які часто ставили все інше вище за щастя (і обов’язки) подружжя... й батьків.

Суть не в тому, щоб засудити шлюб Рузвельтів, і не в тому, щоб переконати вас залишатися у вашому нинішньому шлюбі. Це лише нагадування: діти вчаться всього найважливішого від вас. І особистих стосунків теж. Чого ви навчите їх своїми стосунками? Що вони бачать таке, чого ви самі, можливо, не помічає­те? Ви маєте показати їм щасливий шлюб. Продемонструвати здорові стосунки й рівноправне партнерство, бо приклад, який ви подасте, буде для них першим і незабутнім.
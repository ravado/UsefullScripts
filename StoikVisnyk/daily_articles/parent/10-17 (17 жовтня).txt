<b>17 жовтня</b>

<b>ДОПОМАГАЙТЕ, АЛЕ НЕ РОБІТЬ ЇХ БЕЗПОРАДНИМИ</b>

У житті дуже багато справ. Дітей треба вдягнути. Нагодувати. Відправити до школи. У школі вони мають доб­ре навчатися. Потім піти працювати. А згодом ще знайти дім, створити сім’ю й навчитися долати труднощі сучасного світу.

Справ так багато... а вони ще геть нічого не вміють. То як батькам стати їм у пригоді, не перетинаючи меж? Як знати, в чому саме допомогти, що зробити за них, якими словами зняти з них турботу? Звісно, тут немає чітких правил. Ніхто не дасть вам повного переліку: платіть за їхнє навчання, але не за машину; готуйте їм їсти, але не робіть за них домашні завдання; прибирайте кухню, але не їхню кімнату.

Можливо, варто пошукати хороший принцип і наслідувати його. Наприклад, узяти до уваги слова Плутарха про лідерство:

Батьки мають робити будь-що, але не все підряд.

Хороший лідер ніколи не проти попрацювати. Як і хороші батьки, він зробить будь-що для своєї організації або сім’ї. Але ніколи не робитиме для них усього підряд . Від цього ні їм, ані комусь іншому добра не буде.
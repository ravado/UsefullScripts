<b>23 квітня</b>

<b>НЕ ВІДШТОВХУЙТЕ ЇХ</b>

Діти можуть надокучити. Боляче визнавати, але це так.

Діти кричать вам у вухо й псують ваш одяг своїми руками, вимазаними брудом і їжею. Діти можуть стиснути вам горло, коли залізають на вашу спину покататися.

А ви мусите це все терпіти. Навіть коли вам боляче. Навіть якщо ви так любили цю сорочку. Навіть коли не можете дихати. Не відштовхуйте їх.

Так, певна річ, їм треба пояснити, що можна робити, а що ні. Ви ж маєте дбати про їхній фізичний добробут. Але суть у тім, що вони не усвідомлюють, як їхні вчинки впливають на інших людей. Навіть підлітки не зовсім розуміють поняття причини й наслідку. (Чому ж тоді, на вашу думку, вони їздять за кермом, як навіжені, набивають пельку різним непотребом і постійно балакають про всілякі дурниці?) А ось те, що ви сердитеся й віддаляєтеся від них, вони розуміють.

Діти добре відчувають ваші енергетичні зміни, навіть якщо не можуть передати словами почуття, які в них виникають. І найважче в цьому те, що ці почуття, болісні та неясні — а такими часто бувають інстинктивні реакції, — залишаться з ними назавжди. Тож постарайтеся панувати над собою. Зробіть зусилля і стримайтеся.

Лагідно заберіть їхні руки зі своєї шиї. Купіть нову сорочку. Розверніться і самі побіжіть за ними. З неприємного моменту можна зробити веселий. Спокійно поговорити з ними, поправити й м’яко перетворити біль певної миті на глибоке поєднання. Усе у ваших руках.
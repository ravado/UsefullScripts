<b>31 жовтня</b>

<b>НЕ БУДЬТЕ ТАКИМИ БАТЬКАМИ</b>

«Вертолітні» батьки наче висять у повітрі над дитиною. Вони ніколи не випускають її з поля зору. Ходять за нею по майданчику та стежать, щоб вона не впала. Не дозволяють поїхати велосипедом до приятеля, щоб не загубилася. Ухвалюють за дитину всі рішення. Постійно дзвонять і пишуть учителям, щоб знати, чи все йде за планом. Їхнім планом.

«Бульдозерні» батьки не літають: вони їдуть попереду дитини й прибирають будь-яку мислиму заваду чи перепону, що може трапитися на шляху від дитинства до... старості? Не їхньої старості, а старості дитини .

Батьки-тренери не замислюються, чи їхня дитина здатна бути зіркою. Вони просто збирають свою команду. Вступ до коледжу? Усе домовлено — навіть якщо це означатиме порушення правил і законів. Крізь великі зусилля й витрати вони докладуть максимум зусиль, щоб дитині ніколи не довелося пережити труднощі, помилки, відмови.

Годі й казати, що жоден з цих підходів не допоможе виховати дитину, якої всі хотіли б: самодостатню, щасливу, готову до життя. І хоча більшість «вертолітних» і «бульдозерних» батьків мають найкращі наміри — адже так люблять своїх дітей і бажають їм тільки найліпшого, — проте насправді вони активно їм шкодять.

Ваше завдання — бути поруч з дитиною, але не бути її всім . Навчати дитину, але не запобігати будь-якій її помилці. Так, ви маєте дбати про її безпеку, але не ціною повної ізоляції. Не ціною самого життя.
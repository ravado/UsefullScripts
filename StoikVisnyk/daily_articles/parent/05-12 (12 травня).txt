<b>12 травня</b>

<b>ЩО ВАЖИТЬ БІЛЬШЕ ЗА РЕЗУЛЬТАТ</b>

Мати актриси Трейсі Елліс Росс — знаменита й успішна володарка численних «Ґреммі» легенда «Мотауну» Даяна Росс. Можна подумати, що для таких людей успіх дуже важливий. Такі батьки підганяють і своїх дітей — до кращих оцінок, спортивних перемог, до того, щоб бути сильнішими, кращими, популярнішими й піти батьківським шляхом. Їхні високі стандарти тягнуться крізь вищу освіту й аж до майбутньої професії їхніх дітей.

Але Трейсі поталанило. Її мати робила все як годиться. Більшість батьків питають дітей: «Як твої оцінки?», «Ти переміг?», «Ти найперша у класі?». Натомість Даяна Росс зустрічала доньку зі школи такими словами: «Ти зробила все, що змогла? Як ти почуваєшся, Трейсі?». І Трейсі, — яка згодом стала, доклавши чимало зусиль, серйозною актрисою, — пояснювала, що таке ставлення матері допомогло їй виробити особливий погляд на світ: «орієнтуватися на те, що відчуваєш сама, а не на те, що думають інші».

Важливішими за оцінки ваших дітей у школі є пріоритети, на які вони пристануть, і цінності, які засвоять. Тож ось питання: ви вчите їх, що важливіші результати тестів чи навчання як таке? Навчаєте перемагати в певних змаганнях чи стати кращими версіями самих себе?

Результати не важливі — принаймні очевидні результати. Важливіше, якою особистістю стане ваша дитина і чим ви зможете їй у цьому допомогти.
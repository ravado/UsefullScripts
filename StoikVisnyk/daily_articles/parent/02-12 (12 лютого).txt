<b>12 лютого</b>

<b>ЛЮБІТЬ ТУ ДИТИНУ, ЯКУ МАЄТЕ</b>

<blockquote>Ти — дуже особливий. Ти такий єдиний у світі.

<i><b>Містер Роджерз</b></i></blockquote>

Учителька початкової школи, авторка бестселерів і мати двох дітей Джессіка Легі опитала сотні тисяч дітей про те, яку думку вони хотіли б донести до своїх батьків. «Найпоширенішою відповіддю, які я отримала, — пише вона, — було щось у дусі “Я — не мій брат”, “Я — не моя сестра”, “Я не такий самий, якими були батьки в моєму віці”, “Не знаю, кого мої батьки намагаються виховати, але це — не я”, “Батькам здається, ніби вони мене знають, але це тільки їхні очікування, а ким я є насправді, їм невідомо”»

Засмучує, правда? Якби ми склали список того, чого наші діти не мали б думати й відчувати, то ці відповіді, — а до Джессіки вони надходять електронною поштою майже щодня, — були б на самому його початку. Жодна дитина не має вважати, що батьки хочуть зробити її не тим, ким вона є. Жодна дитина не має почуватися розчаруванням для батьків. Їм варто бути впевненими, що вони особливі такими, якими вони є. Що вони роблять світ — і ваше життя — кращими лише завдяки присутності в них.

Ваші діти мають бути помітні. Їх мають чути. Любити. І знати. Такими, якими вони є. Якими вони прагнуть бути. А не якими ви хочете їх бачити.

Це все, чого вони насправді хочуть від нас. І діти заслуговують на це. Тому дайте їм бажане. Почніть зараз і не спиняйтеся до кінця життя.
<b>19 березня</b>

<b>НЕ РОБІТЬ ІЗ НИМИ ТАКОГО</b>

Коли Анґела Меркель була маленькою, її батько рідко бував удома. Він мусив багато їздити, щоб зустрічатися з паствою. Відвідувати збори й різні церковні заходи. Як і всі ми, він був дуже зайнятим. Бо мав обов’язки: робочі, духовні, дорослі.

Це не могло не впливати на його сім’ю. «Найгірше було тоді, коли він казав, що незабаром повернеться, — згадувала пізніше Меркель, — а потім зникав на пів дня». Дівчинка часто годинами чекала на вулиці, що тато ось-ось повернеться, — і це зав­жди завершувалося розчаруванням.

Усі ми так робимо — у певних варіаціях. «Я на одну хвилинку», — кажемо ми дітям, коли йдемо у справі. «Зараз, мені треба договорити», — шикаємо ми на них знов і знов, прикриваючи рукою слухавку, коли вони просять з ними погратися. «Вечеря вже майже готова», — запевняємо ми, знаючи, що часу ще знадобиться чимало. «Я буду вдома дотемна», — обіцяємо так, наче затори не можуть нас затримати. Або — як це було з батьком Меркель — наші поїздки й відрядження розтягуються й ми стільки всього пропускаємо... і змушуємо дітей чекати.

Хоча ніхто з нас не має повної влади над своїм часом, ми контролюємо те, як спілкуємося з дітьми, — як обіцяємо й виконуємо обіцяне. Дуже важливо ставитися до цього серйозно. Не треба перекладати цей тягар на дітей. З ними варто говорити й тримати їх у курсі справ, їх слід поважати. Вони заслуговують, щоб ми пояснювали їм, що нас із ними розлучає й не дає їм змоги наближатися до того, що є нашою дорослою відповідальністю. Це, певна річ, питання обов’язку, але ще більше — питання довіри.
<b>30 квітня</b>

<b>КОМУ ДІСТАЄТЬСЯ ВАШЕ ТЕРПІННЯ?</b>

Батько колишньої канцлерки Німеччини Анґели Меркель був пастором в НДР. Паства його обожнювала. За багато років він зумів налагодити з громадою глибокий зв’язок. Але вдома все йшло дещо інакше. Удома він був суворим і нетерплячим. «Дитиною я дуже сердилася на нього, що він виявляв стільки розуміння до інших, — згадувала його донька пізніше, — та коли щось неправильне робили діти, він реагував зовсім інакше».

Певна річ, він міг виявляти розуміння й добро, — і щодня робив це на своїй роботі. Та, можливо, у тому й була проблема: він витрачав усе своє терпіння в кірсі, і його вже не вистачало на сім’ю. Або, скажімо, він дотримувався різних стандартів у професійному й особистому житті, бо останнє не було пуб­лічним. Чи припускався помилки, яку робить багато хто з нас: забував, що діти — це маленькі люди з тими самим проблемами, що й дорослі, просто іншого масштабу. Саме тому ми часто не ставимося до них з належним рівнем гідності, поваги й співчуття.

Ви не кричите на колегу, який не зачинив дверей. Не караєте своїх гравців, коли вони вимагають уваги й порад. Проте діти в усьому світі отримують саме таке ставлення від своїх батьків, які дійшли до межі власного терпіння.

Будьте лагідними зі своєю сім’єю. Зробіть так, щоб вони мали від вас не менше терпіння й розуміння, ніж інші. Тобто не так. Нехай вони отримують більше . Бо роботу ви колись покинете, команду перестанете тренувати, а діти завжди будуть вашими дітьми.
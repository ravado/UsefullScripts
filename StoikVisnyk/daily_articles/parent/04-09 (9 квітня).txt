<b>9 квітня</b>

<b>ЗАЛИШТЕ ЦЕ ЗА ДВЕРИМА</b>

Увесь день на роботі ви переживаєте стрес. Споглядаєте дурість інших людей. Стаєте жертвою їхніх настроїв та емоцій. Ваш телефон щомиті підкидає вам тривожні новини з усього світу, ви бачите муки й заздрощі, якими живуть соціальні медіа.

Що вам робити? Так само як «політика закінчується на березі океану», ваше занепокоєння світом мусить припинятися на порозі дому. Не можна тягнути цей непотріб у дім. Не можна тримати канал новин увімкненим під час сімейної вечері.

Як казав Ренделл Статмен, ви маєте миттєво перетворитися зі змучених професіоналів на повноцінних батьків, щоб ваш дім залишався безпечним місцем, охоронцем якого є ви. І радше не охоронцем-воїном, а певним викидайлом: «Ні, перепрошую, вас немає у списку гостей». Ви маєте бути тефлоновими. Поганий гумор вашого начальника не має до вас приставати. Вірус паніки й розбрату не має проникнути у вітальню на підошвах ваших черевиків. Дім треба тримати в чистоті. Усі ці речі мусять лишитися назовні.

Коли повертаєтеся додому, будьте готовими до присутності. До радощів. До того, щоб бути батьками, яких діти потребують. Не будьте тим, що залишилося після важкого дня.
<b>10 липня</b>

<b>ПРАЦЮЙТЕ З НИМИ НАД ПОШУКАМИ ВЛАСНОЇ КОЛІЇ</b>

<blockquote>Коли ми виховуємо наших дітей, то маємо пам’ятати, що є доглядачами майбуття. Коли покращуємо їхнє виховання, то водночас поліпшуємо майбутнє людства, майбутнє всього світу.

<i><b>Іммануїл Кант</b></i></blockquote>

Батько Джона Адамса бажав для сина єдиного: вищої освіти. А сам Джон Адамс хотів чого завгодно, тільки не ходити у школу. Він часто пропускав уроки й натомість біг рибалити, полювати, запускати змія. Не любив своїх учителів. Не вважав, що вчиться в них чогось корисного. Тобто в хлопця не було жодного зацікавлення освітою.

Тож коли він заявив, що хоче стати фермером, батько відправив його на солонець рубати очерет і топтати багнюку, щоб він зрозумів, яка ця робота насправді. Наступного дня Джон повернувся до школи, хоча невдовзі знов почалися негаразди. «Я не люблю свого вчителя, — казав він татові. — Він такий байдужий до нас і такий сердитий, що я нічого не можу в нього навчитися».

Уже через день батько записав його у приватну школу неподалік. Там під проводом вчителя на ім’я Джозеф Марш Адамс різко змінився. Він почав учитися. Почав читати. І менш ніж через рік, у п’ятнадцятирічному віці, його визнали «готовим до коледжу». Восени він вступив у Гарвард.

Наше батьківське завдання — вмістити наших дітей у таке середовище, де вони зможуть розквітнути. Наш обов’язок — працювати з ними над пошуками шляху. Таким середовищем може не виявитися перша-ліпша школа, куди ми їх відправимо. А може знадобитися кілька спроб поспіль і трохи експериментів. І терпіння також. Але це неважливо.

Важливо допомогти їм збагнути, ким їм судилося стати.
<b>6 січня</b>

<b>ПОВІСЬТЕ ЇХНІ ФОТО НА СТІНУ</b>

Він не міг знати, яке майбутнє на нього чекає. Не міг передбачити, які випробування невдовзі випадуть на його долю та долю його країни. Але у 2019 році Володимир Зеленський звернувся до народу України з двадцятихвилинною інавгураційною промовою, у якій передбачив свою відповідь на майбутній виклик.

Хоча він і уособлював найбільшу «історію успіху» в країні — спершу зробив собі статок та ім’я в шоубізнесі, а потім обійняв найвищу державну посаду, — Зеленський просив не віддавати йому традиційної шани й не брати за приклад. «Я дуже хочу, щоб у ваших кабінетах не було моїх зображень. Бо президент — не ікона, не ідол, президент — це не портрет, — казав він. — Повісьте туди фотографії своїх дітей і перед кожним рішенням дивіться їм в очі».

Відтак у лютому 2022 року, коли, порушивши всі міжнародні закони, Росія брутально й по-варварськи напала на Україну, Зеленський залишився в країні, щоб боротися, відхиливши пропозиції евакуюватися. Що його спонукало? Та сама порада, яку він дав іншим. Він — батько двох дітей, вісімнадцяти й десяти років, за яких і бореться. Українські військові й військовозобов’язані громадяни мали ту саму мотивацію: битися поряд з ним проти сильнішого ворога за те, щоб їхні діти мали шанс жити вільно й жити з гордістю, знаючи, що тоді, коли це було потрібно, батьки були готовими пожертвувати всім заради них.

Цей приклад має надихати нас і змушувати схилятися перед ним. Проте, як сказав Зеленський, не треба вішати на стіну портрети героїв. Натомість повісьте фото своїх дітей і намагайтеся робити все так, щоб вони вами пишалися. Нехай їхні обличчя дають вам натхнення й сили в ухваленні непростих рішень щодо їхнього майбутнього, безпеки та свободи.

Саме наші діти спонукають нас робити правильні речі — бо вони завжди на нас дивляться.
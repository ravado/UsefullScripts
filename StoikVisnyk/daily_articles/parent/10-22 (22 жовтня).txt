<b>22 жовтня</b>

<b>ТЕ, ЯК ВИ НА ЦЕ ДИВИТЕСЯ, — ВАЖЛИВО</b>

<blockquote>Якщо не хочете, щоб вам зашкодили, вам не зашкодять. Якщо не відчувати шкоди, її не буде.

<i><b>Марк Аврелій</b></i></blockquote>

Є такі речі, здійснення яких ніхто не бажає, — надто для своїх дітей. Від перелому руки до булінгу — проте щось із цього неминуче стається майже з кожним. Те, що робить нам боляче, кидає у відчай, створює нам проблеми.

Хоч ми ніколи не обираємо самі собі такого, нам варто пам’ятати, що коли ці речі стаються, в нас попри все лишається певний вибір: як робив це Джеймс Стокдейл у в’єтконгівському полоні, ми обираємо те, як саме дивитися на ці події. Ми обираємо ту історію, яку самі собі про них оповідатимемо.

Сила цієї думки — приймали її чи відкидали — добре виявилася в поведінці батьків під час пандемії. Дуже багато з них воліли бачити своїх дітей як таких, що зазнали шкоди — чи то від дистанційного навчання, чи від розлуки з дідусями й бабусями. Звісно, такі події не були бажаними. І вони мали не найкращі наслідки. Але «шкода»? Це дуже суб’єктивне слово. Це лише ваш вибір.

Чи вплине на ваших дітей те, що ставатиметься в житті? Наприклад, зміна вчителів через переїзд на інше житло. Потреба носити окуляри. Розлучення батьків. Проблеми в навчанні. Так. Було б нечесним вважати інакше. Але чи буде цей вплив лише негативним ? Це залежить від вас. Бо те, як ви на це подивитеся, і — ще важливіше — як відреагуєте, визначить сприйняття цих подій вашими дітьми.
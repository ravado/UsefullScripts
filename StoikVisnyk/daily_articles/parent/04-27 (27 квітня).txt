<b>27 квітня</b>

<b>ВИ — ГОЛОС У ЇХНІХ ГОЛОВАХ</b>

<blockquote>Політичний брокер вашого життя — це голос, якого ніхто не чує. Те, як добре ви володієте тоном і змістом вашого внутрішнього мовлення, визначає якість вашого життя.

<i><b>Джим Лер</b></i></blockquote>

Ви лише намагаєтеся змусити їх шануватися, слухати вас, перестати бити сестру, серйозніше ставитися до навчання тощо. Тому ви говорите до них твердо й навіть суворо. Ви втомлені: це вже тисячна розмова, а ви не такі добрі, якими могли би бути. Можливо, ви стараєтеся перевести все у жарт, щоб пом’якшити подання вашої чесної думки про їхні вчинки, — але жарт влучає в болюче місце й робить іще гірше.

Ви ж розумієте, щó цієї миті робите? Зміцнюєте той дуже особ­ливий голос у їхніх головах.

Усе, що ми кажемо дітям, кожна наша взаємодія їх формує. Те, як ми говоримо з ними, подає їм приклад, як говорити із самими собою. Якщо вам потрібен доказ — згадайте всі ті комплекси та сценарії, які вам передали ваші батьки, — можливо, це саме ті проблеми, які ви нині пропрацьовуєте з психотерапевтом, які заклали у вас десятиліття тому.

Тож поки ви можете, доки не пізно... схопіть себе за руку. Подумайте, що ви можете стати духом предка, а не примарою. Ступіть назустріч — по-доброму, терпляче і дружньо. Говоріть з ними так, як ви хотіли б, щоб вони говорили до себе. Бо питання не в тому, чи відкладеться в них те, що вони чують, поки зростають, а що саме в них відкладеться. Вкладіть їм у голову добрий голос, щоб вони пам’ятали хороше.
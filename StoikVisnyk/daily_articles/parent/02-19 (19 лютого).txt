<b>19 лютого</b>

<b>ПРИПУСКАЙТЕ НАЙКРАЩЕ</b>

Ви знаєте своїх дітей змалку. Ви бачили, як вони роблять наймиліші у світі речі. Ви знаєте, ким вони є.

Тож ось питання: коли вони втрапляють у халепу, провалюють іспит, розбивають авто, грубіянять вам — чому ви припускаєте найгірше? Чому ставитеся до них сердито та з осудом? Чому атакуєте їх критикою, розчаруванням, підозрами?

Ви ж добре знаєте, що вони добрі й чемні. Зазвичай вони все роблять правильно. Вам відомо, щó їм у житті не вдається. Ви знаєте їхні страхи, вразливі місця й слабкості. Знаєте, крізь що їм довелося пройти (і десь у глибині душі розумієте, що одним із цих випробувань було ваше виховання!)

То чому цього не чути у вашому тоні? У ваших припущеннях? Де ваша доброта? Де віра? Чому ви не говорите з ними як той, хто впевнений у них, хто від них у захваті? Де терплячість і милосердя? Де ця багато разів згадувана беззастережність вашої любові до них?

Угу. Ото ж бо. Ох, і ще одне: все те саме можна сказати й про ваші стосунки з чоловіком або дружиною.
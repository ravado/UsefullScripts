<b>30 березня</b>

<b>ВАЖЛИВЕ ПРАВИЛО</b>

Економіст Расс Робертс у своєму житті застосовує низку правил і ритуалів. Наприклад, він шанує єврейську суботу й регулярно сплачує десятину зі своїх доходів. А ще — як батько — він має одне правило, яке добре було б перейняти й усім нам:

Якщо дитина дає тобі руку — візьми її.

Життя і стосунки між людьми — це нескінченний танець, у якому ми то тягнемося одне до одного, то віддаляємося. Ви тягнетеся до дітей, вони віддаляються — вони зайняті, на них дивляться друзі, вони сердяться на вас. Ви намагаєтеся допомогти їм — а вони цього не хочуть. Ви бажаєте їм найкращого — а вони не розуміють.

Цього ви не можете контролювати. Але є щось, що ми здатні контролювати: коли вони простягають до нас руки — ми можемо їх узяти. Коли вони хочуть полежати в нашому ліжку — ми можемо їм це дозволити. Коли вони дзвонять нам — ми можемо відповісти, навіть якщо в нас зараз нарада. Коли вони хочуть поговорити з нами — ми можемо послухати, хоч би про що була ця розмова. Ми можемо обіймати їх щоразу, коли маємо такий шанс.

Неможливо вимагати, щоб так було завжди, але варто перейняти це правило: коли вони тягнуться до нас — не віддалятися.
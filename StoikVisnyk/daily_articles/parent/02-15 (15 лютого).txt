<b>15 лютого</b>

<b>ОСЬ ЧОГО ВОНИ НАЙБІЛЬШЕ ХОЧУТЬ</b>

Дитинство Елеонори Рузвельт було нелегким. Її мати мала важкий і осудливий характер. Та вона була її матір’ю, тому Елеонора болісно переживала її смерть у віці двадцяти дев’яти років, а трохи більш ніж через рік — ще й смерть батька. Дівчинку відправили до бабусі, й незабаром стало очевидно, що саме від тієї жінки походили емоційні негаразди й осуд матері Елеонори.

Похмуре та хворобливе існування не змінилося навіть тоді, коли Елеонору віддали у школу в Лондоні. Там, у пансіоні для дівчат, вона зустріла вчительку Марі Сувестр, яка нарешті побачила в Елеонорі не простеньку сором’язливу дівчинку, а особистість — талановиту, амбітну, здатну залишити слід у цьому світі. «Увага й захват — ось чого мені бракувало все моє дитинство, — згадувала потім Елеонора, — бо мені міцно навіяли, ніби ніщо в мені не може привернути увагу й викликати захвату!»

Хіба не всі ми бажаємо уваги й захвату? У роботі, в колі знайомих, у сім’ї? То чому б і нашим дітям не бажати цього у своєму юному крихкому житті? І від кого така увага й такий захват мали б насамперед походити, як не від нас?

Бути дітьми нелегко. Світ для них надто великий. Їх гризуть сумніви. Вони не знають, де їхнє місце, чого вони варті. Наше завдання — допомогти їм у цьому. Дати їм зрозуміти, що їх люб­лять, що вони особливі, що їх нам досить . Дати їм увагу й захват, на які вони заслуговують.
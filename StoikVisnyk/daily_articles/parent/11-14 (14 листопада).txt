<b>14 листопада</b>

<b>ВИ ХОТІТИМЕТЕ, ЩОБ ВОНИ БУЛИ БЛИЖЧЕ</b>

Джон Джей О’Коннор III виріс у Сан-Франциско. Його сім’я належала до місцевої еліти. Він закінчив університет у Стенфорді, що був по сусідству, а потім ще тамтешній юридичний коледж. Чому ж О’Коннори зрештою оселилися у Фініксі в Аризоні? Не тому, що хотів бути ближче до родини своєї дружини, Сандри Дей О’Коннор. Ці люди жили на крайній східній околиці штату на ранчо в глушині. І аж ніяк не тому, що Фінікс тоді (наприкінці 1950-х) був жвавим мегаполісом або взірцем культури — він таким не був.

Відповідь проста: він хотів опинитися якомога далі від власної родини. Пізніше згадував про це так: «Моя мама любила критикувати все, що бачила, і я не бажав вислуховувати її знов і знов».

Ми всі прагнемо великого для наших дітей... та найбільше (надто коли старіємо) хочемо бачити їх поруч. Як нам підвищити шанси на таке? Як домогтися зібрати той чудовий натовп за столом, про який ми нещодавно говорили?

Для цього треба, щоб з нами було приємно перебувати. Не робіть свої тривоги й страхи проблемами дітей. Любіть і підштовхуйте їх з однаковою силою. Допомагайте їм ставати тими, ким вони є... а не тими, ким вони вам здаються. Щоразу, коли вам кортітиме розкритикувати, засудити, розпалити суперечку, запитайте себе: « А чи варте це того, що я забираю з наших стосунків? ».

Ставте їх на перше місце, але не ставте на них усе. Тоді одного дня ми зможемо побачити їх і за нашим столом, і близько до наших сердець.
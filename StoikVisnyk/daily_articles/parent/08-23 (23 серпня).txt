<b>23 серпня</b>

<b>ЇМ НЕ ПОТРІБНІ НОТАЦІЇ. ЇМ ПОТРІБНЕ ІНШЕ</b>

<blockquote>Який учитель більш гідний: той, який не щадить своїх учнів, коли ті забувають щось або коли їхні очі незграбно помиляються в читанні, чи той, який воліє виправляти їх і вчити настановами, від яких учнівські лиця шаріються? Покажіть мені брутального трибуна або центуріона, і я покажу вам того, від кого солдати дезертирують, — і їх не варто за це судити.

<i><b>Сенека</b></i></blockquote>

Коли Джон Стейнбек писав «На схід від раю» (East of Eden), його син Том несерйозно ставився до навчання. Не шанувався. Стейнбекова дружина вважала, що хлопцеві варто вислухати довгі нотації. Сам письменник, який у цей час творив роман про дві сім’ї з дуже різними неслухняними синами, розумів, що це не зовсім те, що треба. «Він потребує більшого, — записав він у щоденнику. — Безмежного терпіння й самоконтролю».

Це треба не тільки вашим дітям, а взагалі нам усім . Терплячість і самоконтроль. Добро, поєднане з твердістю. І все це в безмежному обсязі. Ніхто не хоче слухати нотацій. Нікому не подобається «пиляння». Нам треба, щоб нас розуміли, й вимагали від нас звіту.

Згадайте себе самих у дитинстві. Коли ви поводилися нечемно, не вчилися старанно або потрапляли в халепи — чи допомагало вам, що на вас кричали? Насправді вам хотілося — і ви потребували, — щоб хтось зрозумів, чому ви все це робите. Вам потрібний був хтось, хто повернув би вас на правильну стежку й допоміг усвідомити наслідки того, що ви зійшли зі своєї стежки.

Терпіння й самоконтроль. Ось чого ви потребували. Дайте це вашим дітям. Вони на це заслуговують.
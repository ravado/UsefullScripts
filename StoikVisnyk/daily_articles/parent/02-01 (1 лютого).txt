<b>1 лютого</b>

<b>НІЩО НЕ ЗАМІНИТЬ ВАШОЇ ЛЮБОВІ</b>

У своїх прекрасних і трагічних мемуарах Брюс Спрінгстін пише, що рідний батько за все його дитинство не сказав йому й тисячі слів. Можливо, «тобі не випало любові й приязні», пише він, «бо ти їх не заслужив». Тому Брюс десяти­літтями прагнув хай там що заслужити батькову любов.

У 80-х, на четвертому десятку, здобувши кілька «Ґреммі», Брюс вступив у двобій з депресією. Він сам не знав, чому вона почалася. У житті він досяг значно більшого, ніж бажав. Став улюбленцем мільйонів: ім’я Брюса називали поряд з іменами його кумирів: Елвіса Преслі, Діна Мартіна, Боба Ділана. Для нього як для сина, чоловіка й людини все докорінно змінилося. Але він почувався геть самотнім.

У цій самоті у Брюса з’явилася дивна звичка: їздити авто туди, де він виріс. Після кількох років таких блукань, пише Брюс, «я раптом запитав себе: “ А що я, в біса, роблю?”». Він пішов до психіатра, й тому навіть не знадобилося розпитувати музиканта про минуле, щоб зрозуміти: Брюс страждав від того, що десь щось пішло не так, і намагався це виправити. «Вам нічого не вдасться, — сказав йому лікар. — Вороття немає. Жодна дитина не може перетворити любов “за умов” у любов беззастережну — відсутнє в наявне».

В останньому куплеті пісні «Дім мого батька», яку Спрінгстін написав під впливом своєї травми, він оповідає про образ батькового дому, який його вічно переслідує. Він стоїть як маяк і манить уночі, співає Брюс:

<i>Кличе і кличе, самотній, холодний</i>
<i>Там, за темним шосе, де гріхи неспокутувані лежать.</i>

Звучить це пронизливо й моторошно. На перший погляд, здається, ніби Брюс мав усе. І водночас це свідчення нашої сили як батьків. Жодні гроші, слава чи премії не замінять вашої любові. Бо це єдине, чого діти потребують.
<b>24 листопада</b>

<b>ШУКАЙТЕ ПРИВОДИ</b>

У роки ранньої юності Льюїс Пуллер-молодший розвозив газети. Це було одне із занять, на якому наполягали його батьки, — вони сподівалися, що це навчить його відповідальності, працьовитості тощо. Так, безумовно, й було.

Але в цьому ховалося навіть дещо краще. Одного дня у Льюї­са спустило велосипедне колесо й батько (Честі Пуллер, найуславленіший морський піхотинець Сполучених Штатів), провіз його маршрутом доставки газет своєю машиною. Наступного дня йшов дощ, тому Честі зробив це знову. А третього дня тато посадив Льюїса в машину й знову повіз сусідськими вулицями, хоча потреби в цьому вже не було. Він просто знайшов привід проводити більше часу разом із сином.

Ми маємо постійно шукати для себе такі приводи. Так, вечерю можна замовити з доставкою... але краще поїхати забрати її разом. Так, ви можете посадити в авто їхніх знайомих... і за кермом цього авто ви матимете шанс побачити їх у колі друзів. Ви можете купувати одяг онлайн... або піти разом у магазин — тільки ви двоє. Можна піти в спортзал... а можна посадити їх у велосипедний причеп і поїхати кататися. Можете відправити їх спати... або подивитися з ними ввечері телебачення.

Шукайте приводи. Шукайте нагоди.
<b>5 травня</b>

<b>УСЕ, ЩО ВИ РОБИТЕ, НАВЧАЄ ЇХ</b>

<blockquote>Проповідуйте Євангеліє повсякчас. Коли треба, послуговуйтеся словами.

<i><b>Франциск Ассізький</b></i></blockquote>

Майбутній боксер-чемпіон і борець за права людини Флойд Паттерсон був важкою дитиною. Він крав, прогулював школу, бився на вулицях. Один випадок з його життя видається взагалі жахливим: він видряпав очі на своїй фотографії, бо не міг терпіти власного погляду, не любив себе. Тож нарешті одного дня його забрали з дому.

То могла бути ще одна сумна сторінка його життя. Натомість Паттерсонові пощастило потрапити у хлоп’ячу виправну школу в штаті Нью-Йорк. Там під наглядом доброго й нестандартного психолога доктора Папанека світ Флойда змінився. Уперше в житті він став помітним. Хлопець не просто «реформувався» (таке слово вживають в американській виправній системі) — його полюбили. Доктор Папанек так пояснював свою філософську систему:

Покарання навчає дітей лише карати. Догани вчителів навчають робити догани іншим. Коли ми показуємо їм наше розуміння, то вчимо їх розуміти. Коли допомагаємо — вчимо допомагати. Вони вчаться співпрацювати через саму спільну працю.

Найімовірніше, ваші діти ніколи не потрапляли в таку халепу. Сподіваюся, з ними ніколи не виникне стільки проблем, як із Флойдом, на думку більшості людей навколо нього. Проте висновок у будь-якому разі той самий: усе, що ми робимо з нашими дітьми, для них і біля них, — усе це їх навчає. Коли ми має­мо найкращі наміри й водночас зазнаємо фіаско, як пояснював доктор Папанек, ми навчаємо ... й часто навчаємо протилежного до того, що хочемо показати.
<b>2 червня</b>

<b>НАЙВАЖЛИВІШЕ З УХВАЛЕНИХ ВАМИ РІШЕНЬ</b>

<blockquote>Найважливіше з ухвалених вами рішень — це рішення бути в доб­рому гуморі.

<i><b>Вольтер</b></i></blockquote>

Чи знаєте ви, що думають ваші діти, коли ви в поганому гуморі? Їм здається, що це через них. Дітям невтямки вся та відповідальність, що лежить на ваших плечах. Вони нічого не знають про співробітників, чию дурість вам доводиться терпіти весь день, або про вашого начальника з його вибуховою вдачею й нереалістичними завданнями. Їм не видно всього того стресу, під гнітом якого ви розпластані. Усі ці складні емоційні проблеми непіддатливі для розуміння маленьким дітям, надто якщо вони перебувають далеко за межами їхнього життєвого досвіду.

Наш настрій, наш вибір і приклад, який ми подаємо, впливають на наших дітей, змінюють їхнє бачення світу і їх самих. Те, як ми долаємо всі ці негаразди, змушує їх почуватися краще або гірше, вважати себе потрібними або зайвими, перебувати в безпеці або ні. Водночас ми створюємо схему, якої їм буде легко дотримуватися, — з усіма можливими наслідками.

Від вашого настрою та ваших емоцій діти або страждатимуть, або здобудуть користь. Тож поводьтеся відповідно.
<b>9 січня</b>

<b>БЕРЕЖІТЬ ЦЕЙ ВЕЛИКИЙ ВИНАХІД</b>

Письменник , педагог і культурний критик Ніл Постмен у книжці «Зникнення дитинства» (Disappearance of Child­hood) зазначає, що дитинство є суспільним конструктом. З генетичного погляду між дитиною й дорослим немає відмінності. Діти, як ми їх розуміємо, виникли менш ніж чотири століття тому. «Ідея дитинства є одним з найважливіших винаходів доби Відродження, — пише він, — адже вона дає дітям змогу розвиватися, вчитися, мати безпечне місце для ігор, дослідження й відкриття самих себе».

Як і всякий винахід, дитинство може зникнути. Як? Разом зі зникненням дорослості . Дитинство як соціальна структура і психологічний стан можливе лише тоді, коли існують зрілість, відповідальність, освіченість і критичне мислення, що є ознаками дорослого. Коли ж занепадають такі речі, як серйозне письмо й читання, розбіжність між дитиною і дорослим зменшується, межа між ними розмивається і взагалі щезає.

Як батьки ми мусимо оберігати цей великий винахід. Розрив між дитинством і дорослістю треба збільшувати. Нехай діти будуть дітьми, — але подбайте, щоб і ви залишалися дорослими. Будьте лідерами. Будьте відповідальними. Будьте прикладом та ідеалом, якого діти прагнутимуть. Нехай вони бачать вас із книжкою, якої самі ще не здатні зрозуміти. Нехай будуть присутніми при дорослих розмовах, у яких ще нічого не тямлять. Хай бачать, як ви працюєте, гаруєте, щоб дати їм добробут.

Нехай вони бачать, чим є дорослі , рівняються на вас і бажають стати такими самими.
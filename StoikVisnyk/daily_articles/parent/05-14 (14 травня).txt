<b>14 травня</b>

<b>ЗМАГАЙТЕСЯ ЗА ЦЕ</b>

<blockquote>Змагайтеся із собою, а вболівайте за всіх інших.

<i><b>Кендіс Міллард</b></i></blockquote>

Рано чи пізно ми всі опиняємося у змаганні з іншими батьками. Можливо, приглядаємося, який вигляд має наше авто порівняно з іншими на шкільній стоянці, або стараємося розкішно одягтися на шкільний ярмарок, щоб привернути до себе увагу. Дуже часто таке змагання передається й дітям: ми воліємо, щоб вони мали такі самі гаджети, що й однокласники, потрапили в не гірший коледж, ніж їхні друзі, стали першими учнями, капітанами спортивних команд або президентами учнівських рад.

Це не просто поверхова конкуренція. Вона нерозумна і, ймовірно, руйнівна (батьки, які потрапили за ґрати в ході операції «Варсіті-Блюз» , не дають нам про це забути), і не лише тому, що ми в ній неминуче програємо, — адже завжди знайдеться хтось багатший і гарніший або той, чиї діти талановитіші, — а тому, що діти легко і в найгірший спосіб переймають це від нас.

Якщо вам треба з кимось змагатися, то порадьте дітям змагатися із самими собою, з кращою версією самих себе. Змагайтеся в тому, над чим маєте владу . І самі теж дотримуйтеся цієї поради.

Змагайтеся із собою за присутність, за добро, за краще проведений з дітьми час... покажіть кращий результат, ніж був у ваших батьків з вами. Зосередьтеся на тому, що вам до снаги, що може стати прикладом для ваших дітей у міру того, як вони ростимуть і ставатимуть тими людьми, якими ви хочете їх бачити.
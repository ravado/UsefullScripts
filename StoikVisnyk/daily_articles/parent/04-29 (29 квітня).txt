<b>29 квітня</b>

<b>ЧИ НАДОВГО ВАС ВИСТАЧИТЬ?</b>

<blockquote>Добрі люди ніколи не сперечаються, а ті, хто любить суперечки, добрим не буває.

<i><b>Лаодзи</b></i></blockquote>

Зрештою ви подумаєте, що краще було б менше сваритися з дітьми. І багато з чого не робити великих проблем. Ніхто не озирається на своє життя або життя власних дітей з думкою: «Як добре, що ми з ними стільки сперечалися. Як доб­ре, що я був з ними таким строгим. Як добре, що вони нарешті засвоїли всі правила» .

І ви це знаєте. Тому подумайте: чи надовго вас вистачить нині?

Як довго ви зможете не сварити дітей за дрібниці? Не робити зауважень щодо вибору вашого підлітка? Не нагадувати малим, що не можна човгати ногами, схилятися на стіл, розкидати речі тощо?

Спробуйте зробити більшість вашого спілкування некритичним. Це не означає в усьому бути беззастережно позитивними: лише постарайтеся не докучати їм усілякими дрібницями. Ніщо з цього зараз не важливе — хоч би як ви намагалися переконати їх і себе в протилежному, — а через багато років, коли ви згадуватимете ваше спільне життя, не буде важливим і поготів.

Тому стримайте критику. Пам’ятайте: ви не мусите висловлювати власну думку буквально щодо всього. Якщо ви притримаєте якусь із них про себе, то й вам, і їм буде краще.
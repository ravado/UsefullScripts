<b>19 листопада</b>

<b>ШУКАЙТЕ ПОДВІЙНУ МОЖЛИВІСТЬ</b>

Білл Сіммонс — людина зайнята. Він письменник, подкастер, директор компанії, продюсер документального кіно, чоловік і батько двох дітей. Його найстарша донька Зої грала у відомій футбольній команді. Тому щовихідних упродовж усіх місяців футбольного сезону Сіммонсу доводилося возити її всією Південною Каліфорнією на різноманітні турніри. Якщо ви колись бачили Лос-Анджелес, то знаєте, який нестерпно жахливий там дорожній рух — пекло на землі.

Проте Сіммонс не проміняв би таке життя на жодне інше. Як він сам казав, поїздки на турніри означали, що вони з донькою регулярно опинялися разом у закритому просторі на кілька годин, де він міг досхочу з нею спілкуватися. Його цікавило все: школа, подруги, хлопці, загальні думки й відчуття дівчини щодо світу.

Батькам завжди бракує часу. А в такої людини, як Білл Сіммонс, часу взагалі ніколи немає. Ось чому він навчився подвоювати його. Що й нам варто зробити.

Біговий візочок дає вам змогу тренуватися... і бути з дитиною. Поїздка до школи — це... шанс поговорити із сином чи донькою, чого вам так буває треба. Усі хатні обов’язки — це... спосіб навчити дитину відповідальності. Як батьки ви завжди маєте шукати подвійні можливості. Час — коштовний. Ресурсів обмаль. Не марнуйте їх.
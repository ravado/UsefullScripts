<b>10 червня</b>

<b>ВИ ЗДАТНІ ЗМІНЮВАТИСЯ</b>

Тед Вільямс був видатним бейсболістом, але довгий час вирізнявся егоїзмом і нещадністю. Його дитинство було жахливим, сповненим знущань, тому він не одразу відшукав у собі здатність любити й дбати про когось.

Проте життєва історія Вільямса містить досить надії, щоб надихнути навіть найбільш суворих і непіддатливих татів. Бо з часом Тед Вільямс почав змінюватися. Ось що сказав про нього його друг:

Неймовірним для стороннього спостерігача було бачити, як він закохується у своїх дітей... Піддатися дитячому впливові ззовні було, певно, найбільш протилежною річчю для нього. Любов і влада над ним. Він почувався вразливим — таким, яким раніше не був ніколи в житті.

Ця м’якість почала виявлятися у крихітних натяках, найдивніших і водночас найособистіших місцях. То були записи в рибальському щоденнику Вільямса, де він уперше почав писати про дітей, яким раніше взагалі не приділяв уваги. То був плакат з автографом, який його дочка знайшла під купою різних речей після батькової смерті — напис там був простий: «Моїй прекрасній доні. Люблю тебе. Тато».

Ви теж тепер маєте цю вразливість. Ті самі непереборні сили вгризаються у вас і, сподіваюся, вже майже проїли той твердий панцир, який ви відростили, щоб захищатися від світу. Ви можете дати батьківству змінити вас. Дати йому зробити вас кращими. Ви можете почати — хай навіть ви зайшли вже так далеко, як це сталося з Вільямсом, — виправляти помилки, яких раніше припускалися як батьки. Ніколи не пізно.
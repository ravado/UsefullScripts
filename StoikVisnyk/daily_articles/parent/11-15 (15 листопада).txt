<b>15 листопада</b>

<b>НІ, ОСЬ ДЕ ОСОБЛИВА ЧАСТИНА</b>

У чудовій книжці «Як дивитися» (On Looking) Александра Горовіц описує низку прогулянок різних людей у різних оточеннях. Що бачить геолог у міському кварталі? Що бачить натураліст, коли йде парком? Що помічає пес, коли ви ведете його до рогу й назад? А найцікавішим є історія, у якій Александра описує прогулянку півторарічної дитини.

Її ідея полягала в тому, щоб спробувати відтворити погляд сина на світ навколо. Вони вийшли з квартири, пройшли коридором, спустилися в ліфті, перетнули хол й опинилися надворі — прогулянка почалася. А коли Александра вкотре зазирнула до малюка, вона збагнула... що для нього все почалося ще всередині квартири .

Світ для дитини дуже відрізняється від того, у якому ми живемо й рухаємося і який сприймаємо за належне. Насамперед це пов’язано з їхнім малим розміром і браком досвіду, але це не знецінює їхніх думок і вражень. Насправді це відкриває нове вікно, крізь яке ми можемо визирнути, як це зробила Александра. І нагадує нам, як ми самі відкривали нове в їхньому віці. Це проти­отрута від цинізму та втоми від світу.

Як батьки ми маємо цінувати те, що наші діти допомагають нам бачити світ, можливо, навіть краще, ніж ми їм у цьому допомагаємо. Вони показують нам, що особливим і кумедним може стати будь-що; що гуляти не завжди означає вийти надвір; що вечерю можна влаштувати де завгодно; і що картонна коробка може бути цікавішою за різдвяний подарунок усередині. Цей дух треба заохочувати. І в жодному разі не розчавити його дрібними виправленнями й наполяганні на «офіційному» способі існування речей. А найголовніше — нам варто вчитися з їхнього кута зору і брати з нього якнайбільше для свого життя.
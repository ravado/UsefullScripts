<b>2 березня</b>

<b>УСЕ, КРІМ ЦЬОГО, — ТИМЧАСОВЕ</b>

<blockquote>Якщо ти егоїст — мама забере в тебе дітей... Якщо ти егоїст — від тебе все втікатиме.

<i><b>Шакіл О’Ніл</b></i></blockquote>

Шарль де Ґолль допоміг врятувати Францію. А потім керував нею. Та навіть на піку своєї влади він постійно нагадував собі: «Президентство — тимчасове, сім’я — постійна». Відповідно до цих міркувань він установлював кордони між особистим і професійним життям. Старався викроїти якнайбільше часу для особистих справ. Приділяв багато часу дітям, які дуже від нього залежали, особливо розумово неповносправна донька Анна.

Ми не маємо права й на мить забувати: хай якими важливими ми є для світу, для крихітної групи рідних нам людей ми — весь світ . Ніщо не важить більше за сім’ю і ніщо не є постійнішим... поки вона існує. Сім’ю можна втратити. Її можна розбити. Відігнати від себе. І тоді її втрата стає незворотною.

Авжеж, ви маєте прагнути успіху. Реалізовувати свої життєві плани. Нехай тільки це стається не коштом того, що справді важливе.
<b>6 жовтня</b>

<b>ДОПОМОЖІТЬ ЇМ ЦЕ ВИКУВАТИ</b>

<blockquote>У ясну погоду слід бути готовим до бурі, й так само в молодості треба назбирати витримки та порядку для майбутньої старості.

<i><b>Плутарх</b></i></blockquote>

Теодор Рузвельт впродовж перших дванадцяти років свого життя майже щодня боровся з жахливою астмою. Її напади були майже щонічним поєдинком зі смертю. Він був змушеним тижнями залишатися в ліжку. Народжений у заможній і поважній родині, Рузвельт міг залишитися кволим і потребувати догляду все життя. Проте одного дня батько прийшов до нього в кімнату зі словами, що змінили життя хлопчика: «Тео­доре, ти маєш розум, але не маєш тіла. А без тіла твій розум не зможе сягнути туди, куди він здатний сягнути». Молодша сестра Рузвельта, присутня при цій розмові, згодом пригадувала, як мале тендітне хлоп’я подивилося на тата й мовило рішуче: «Я зроблю собі тіло».

Це стало початком підготовки і прагнення до того, що він піз­ніше назвав «напруженим життям». Від того дня Рузвельт без­упинно над собою працював. До двадцяти років битву з астмою було виграно. Рузвельт зумів вигнати кволість зі свого тіла.

Не всі приймають ті карти, які їм роздала доля. Хтось перероб­ляє своє тіло та життя активністю і вправами. Хтось готує себе до важкого шляху. Чи сподіваються вони, що насправді його ніколи не доведеться пройти? Авжеж. Але до нього все одно треба бути готовими.

А що ваші діти? Ніхто не народжується зі сталевим хребтом. Його треба викувати. Ваше завдання — допомогти дітям викувати їхній стрижень.
<b>23 лютого</b>

<b>ЗМАЛКУ НАВЧІТЬ ЇХ, ЩÓ САМЕ Є НАЙЦІННІШИМ</b>

<blockquote>Молодим людям треба навіювати з дитинства, що немає потреби носити золото на тілі й володіти ним, бо кожен з них має особисте золото, замішане в душі, — чесноти, які є частиною людської натури й дістаються всім з народження.

<i><b>Плутарх</b></i></blockquote>

Кожну свою передачу Містер Роджерз закінчував зверненням безпосередньо до дітей словами, які стали майже крилатими — така в них була мудра й вічна істина: «Ви зробили цей день особливим лише тому, що були собою . У світі немає нікого такого самого, як ви, і я люблю вас такими, якими ви є».

Як батьки ми маємо навчати наших дітей направду найціннішого. Це не їхні досягнення. Це не те, скільки вони заробляють і який мають вигляд. Це взагалі нічого із «зовнішнього». Їхня цінність — для нас і для всього світу — в них самих. Вона є, бо є вони . Бо немає більше нікого на планеті з такою самою комбінацією ДНК, досвіду й життєвих обставин. Ось що робить їх особливими — рідкіснішими за найрідкісніші коштовності, дорожчими за найдорожчі благородні метали.
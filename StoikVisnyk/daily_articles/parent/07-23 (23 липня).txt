<b>23 липня</b>

<b>ЯК ЧАСТО ВИ КАЖЕТЕ «НІ»?</b>

Навіть тим з нас, хто не вважає себе строгими батьками, варто на хвильку задуматися: а як часто діти чують від нас слово «ні»? Наприклад: «Ні, перестань», «Ні, сьогодні ти нікуди не підеш», «Ні, спустися звідти», «Ні, нам треба додому», «Ні, я цього не куплю», «Ні, це так не роблять».

Це не вимоги, а вияви турботи. Ми робимо це задля безпеки наших малят, але з погляду і дворічки, і двадцятирічки, на жаль, це означає, що від батьків вони чують лише «Ні, ні, ні, ні».

Гаррі Трумен як батько Марґарет придумав дуже кмітливий вихід із цього: «Найкращий спосіб дати пораду дітям, як я з’ясував, це дізнатися, чого вони хочуть, і порадити їм саме це».

Ідеться про те, що люди загалом не люблять, коли їм кажуть, щó робити. І краще не змусити дітей робити те, що ви від них вимагаєте, а допомогти їм зробити те, чого хочуть вони самі (звісно, в межах здорового глузду й безпеки).

Зрештою, це ж їхнє життя. Навчіться казати «так». Спробуйте радити те, що вони й так зробили б самі: тоді навіть якщо ви їх не зупините, то хоча б підготуєте. Будьте такими батьками, які допомагають, а не вічно стоять на шляху.
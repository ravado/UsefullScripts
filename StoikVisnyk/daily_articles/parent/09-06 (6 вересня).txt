<b>6 вересня</b>

<b>ЯК ЗАОХОТИТИ ЇХ ЧИТАТИ (Й ЗАГАЛОМ ПРАЦЮВАТИ)</b>

<blockquote>Читач проживає тисячу життів аж до власної смерті. Той, хто ніколи не читає, живе лише одне.

<i><b>Джордж Мартін</b></i></blockquote>

У своїй класичній поезії «Тула» [«Книжки, неначе двері»] (Tula [Books are door-shaped]) Маргарита Енґле описує книжки як прекрасні й потужні «портали». Книжки переносять нас за океани та в інші століття й до того ж розраджують нашу самоту. Стівенові Кінгу належить афоризм про книжку як «унікальну портативну магію».

Ми хочемо відкрити нашим дітям доступ до цієї магії, прагнемо, щоб вони ступили крізь ці портали. Щоб вони читали.

Читати в будь-якому разі краще, ніж дивитися телебачення, гратися на планшеті й сидіти в соцмережах. Та чи робимо ми достатньо, щоб заохотити їх узяти до рук книжку? Чи подаємо доб­рий приклад?

Як часто ваші діти бачать вас за читанням з книжкою в руках? Ви хочете, щоб вони читали, проте чи читаєте їм самі регулярно? Ви кажете, що книжки важливі й цікаві, — а де свідчення цього?

Якщо ви хочете, щоб дитина більше читала, щоб поринула в магічні портали, покажіть їм, який він — читач. Говоріть із ними про книжки. Зробіть книжку центром вашого дому... й життя.
<b>24 квітня</b>

<b>А ЯКБИ ХТОСЬ ІНШИЙ ТАК ПОВОДИВСЯ З ВАШИМИ ДІТЬМИ?</b>

Якби ви впіймали няню, якій доручили дітей, на тому, що вона сидить із телефоном, замість глядіти їх, вас мало грець не вхопив би. Якби ви зайшли у клас і почули, як учитель, чийсь дід або ще хтось кричить на дітей, то вас важко було б спинити. Якби ви почули, як хтось глузує з дітей, дражнить або булить їх, то негайно поклали б цьому край.

І водночас... дещо з цього ви й самі постійно робите! Вам починає уриватися терпець, коли вони вас не слухають, і раптом — бам! — ви хапаєте їх за руку й кричите їм у личка: «НЕГАЙНО ПРИПИНИ!». Ви не стежите за футбольним матчем у школі. Ігноруєте їхні нескінченні спроби привернути вашу увагу. Ще гірше: вони бавляться в басейні, а ваша увага мандрує деінде... і де? В електронній пошті? У чаті? У твіттері? Вам здається, що ви дотепні й хвацько жартуєте... та коли ви бачите, як це робить інший, у вас виникає єдине визначення для цього — булінг .

Ми ніколи не пробачаємо іншим тих вчинків, які намагаємося раціоналізувати й виправдати в самих себе. Це не означає, що ви жорстокі або погані батьки — аж ніяк. Це лише нагадування: ваше завдання — не тільки захищати дітей від інших людей. Ви маєте також захищати їх від себе, від ваших поганих звичок, поганого гумору, недоліків. Тобто вимагати від себе того самого, чого ви чекаєте від усіх , кому довіряєте безпеку ваших дітей. Коротко кажучи: ви маєте вимагати від себе найліпшого .

Жодних виправдань. Жодних подвійних стандартів. Дивіться за собою, як стежите за нянею через приховану камеру. Довіряйте, але перевіряйте, як робите, коли віддаєте дитину в новий садочок або школу. Запитайте себе: чи пробачив би я комусь іншому те, що сам зараз роблю?
<b>13 жовтня</b>

<b>НЕХАЙ ВОНИ ЦЕ ДОВЕДУТЬ</b>

У своїй дивовижній книжці «Діти-мандрівники в кімнатному світі» (Outdoor Kids in an Inside World) Стівен Рінелла оповідає про похід зі своїми дітьми в Монтану. Якось один з малюків упевнено заявив, що бачив скорпіона. Стів не повірив йому, але той почав сердитися й наполягати на своєму. «Тоді я сказав йому, що переконає мене єдине: власноруч спійманий ним і принесений мені скорпіон. Це здалося мені цілком безпечним завданням, адже загальновідомо, що скорпіони в Монтані не водяться». Усі батьки, які бодай раз вимагали від дітей довести якусь нісенітницю, знають, що мало статися далі. Проте через лічені хвилини хлопчик прибіг із каменем у руках, на якому сиділо два скорпіони. «Швидкий пошук у гуглі видав, що перед нами були два представники єдиного наявного в цьому штаті виду скорпіонів — північного скорпіона, який здебільшого трапляється на скелястих бескетах басейну Єллоустоун. То була для мене новина».

Усі ми нелегко вчимося вірити в те, що нам кажуть наші діти. Навіть якщо вони часто помиляються, той єдиний раз, коли вони матимуть слушність, дорого вам обійдеться. Проте це не означає, що цим слід легковажити. Нехай вони самі попрацюють. Нехай доведуть. Знайдуть свого скорпіона: свідчення, детальний опис, цілий кейс. А ще краще — зробіть це разом. Ви навчите їх показувати свою працю, захищати власну позицію, переконувати... й до того ж це додатково заповнить їхній вільний час.
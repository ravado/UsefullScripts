<b>18 липня</b>

<b>НЕ ДАВАЙТЕ ЇМ ЦЬОГО</b>

Найбільша завада на шляху до щастя — та, якої багато хто з нас набув іще в ранньому дитинстві: сором.

Сором — злий близнюк провини. Ми почуваємо провину за скоєне й сором — за те, ким ми є . За ті речі, які не можемо в собі контролювати. За нормальні фізіологічні потреби. За некоординованість. За унікальні художні смаки. За те, що нам заважають соціальні обмеження. За вередливість або надмірну любов до екзотики в їжі. Немає межі рис, щодо яких нам може бути соромно.

Найсумніше в соромі — те, що він не є природним. Погляньте на маленьку дитину, як вона бавиться їжею, удає принцесу або дракона — без найменшої тіні сорому. Бо її ще ніхто не встиг цим присоромити.

Сором спадковий. Він передається батьками дітям у формі різких зауважень, непотрібного осуду, нерозсудливого вибору. Не дати дітям успадкувати сором — ваше завдання.

Ви маєте зробити так, щоб вони були самі собою, щоб почувалися затишно у власній шкурі: удавали драконів, відривалися під музику, яка вам не подобається, пробували те, на що ви не наважилися. Щоб це все було важливим для них.

Зробіть так, щоб ваші діти з утіхою приймали все те, що робить їх унікальними і самобутніми. У цьому взагалі немає сорому.
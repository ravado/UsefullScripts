<b>27 вересня</b>

<b>ЯКОЇ ГРИ ВИ ЇХ НАВЧАЄТЕ?</b>

У житті є два типи ігор: скінченні й нескінченні. Скінченні — це ті, де ви зробили щось — і на цьому кінець. Нескінченна гра схожа на саме життя: вона триває і триває, у ній усе взаємно залежне й пов’язане. Перший тип ігор має нульовий результат, другий — ні.

Тобіас Лютке, засновник сервісу Shopify, намагається прожити своє життя як нескінченну гру. Він також прагне ясно донес­ти свої думки до дітей. Ми говоримо з дітьми про освіту як нескінченну гру, каже він. Говоримо про любов до навчання, довічне прагнення стати найкращою з можливих версій самого себе... а тоді зводимо все нанівець, коли показуємо наше сподівання на їхню перемогу в скінченній грі вже в першому класі школи.

Звучить знайомо, так? Ми неодноразово порівнювали оцінки наших дітей з оцінками інших. Обговорювали з іншими батьками їхні рівні читання й математики, а також їхній рейтинг у межах усього штату. Ми одержимі результатами державних тестів, наче це ключі від королівства... але, власне, якого ? А потім діймає­мо наших дітей-студентів питаннями, яку спеціальність вони обрали й чи гарантуватиме вона їм високооплачувану роботу.

Натомість важливо, щоб наші діти не кидали гру до кінця днів. Щоб не мислили поняттями нульового результату. Навчіть їх грати нескінченну гру. Навчайте цього, самі в неї граючи.
<b>30 вересня</b>

<b>ЧИ Є В НИХ ПРОЄКТ?</b>

Майстерність не дається шляхом зубріння. Щоб її здобути — треба закохатися в певну тему, предмет, справу чи ремесло. Звісно, також потрібна важка праця, але вона має йти пліч-о-пліч з пристрасною любов’ю. Дайте їм запустити зуби в те, що вони вподобали, — не оцінюючи й не приміряючись!

Пол Ґрем писав так:

Якби я міг обирати для своїх дітей між високими оцінками та змогою працювати над власними значущими проєктами, я обрав би друге. І не тому, що належу до поблажливих батьків, а тому, що сам був на їхньому місці й знаю, що має більш передбачувану цінність. Коли я підбирав стартапи для Y Combinator, то не зважав на успішність кандидатів. Та якщо вони працювали над власними проєктами, я був готовим зацікавлено їх вислухати.

Якщо ви хочете, щоб ваша дитина мала справжні вміння та справжні інтереси в цьому світі, вам треба дотримуватися такого самого підходу.
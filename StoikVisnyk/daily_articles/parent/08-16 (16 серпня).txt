<b>16 серпня</b>

<b>ХТОСЬ МАЄ ЦЕ ЗРОБИТИ ЗАМІСТЬ НИХ</b>

Мухаммад Алі , напевно, не здається вам людиною, яка потребувала, щоб хтось у неї вірив. Але це лише тому, що ви бачили його вже дорослим. Упевненим у собі боксером, блискучим адміністратором самого себе, майстром своєї справи та хоробрим воїном.

Та колись він був наляканим дитям — таким, як і мільйони інших. Чорношкірий хлопчик на ім’я Кассіус Клей в Америці часу расової сегрегації, який з великими труднощами навчався у Центральній середній школі міста Луїсвілл у штаті Кентуккі. Його батьки, змучені життям і працею, не покладали на нього багато сподівань, а світ — і поготів.

Проте була одна людина, яка повірила в Кассіуса, — і цього вистачило, щоб усе змінити.

«Ось він, пані та панове! — викрикував директор його школи Етвуд Вілсон, щоразу, коли бачив хлопця. — Кассіус Клей — майбутній світовий чемпіон-важковаговик. Цей хлопчина ще заробить мільйон доларів!» Коли хтось із вчителів захотів «зрізати» Кассіуса, який більше уваги приділяв спорту, ніж науці, директор втрутився з промовою, яку запам’ятав майже кожен, хто її почув: «Думаєте, я хочу бути директором школи, яку не закінчив Кассіус Клей? — сказав він педагогам. — Він не може провалитися в моїй школі, бо я мушу гордо всім казати: “Я його навчав!”».

Кожній дитині потрібне щось таке. Потрібен хтось, хто в неї повірить. Чому Мухаммад Алі виріс таким великим боксером? Бо хтось інший боровся задля нього. Знаєте, що ви можете зробити для ваших дітей? Бути їхніми найзатятішими, найрішучішими вболівальниками. Саме ви .
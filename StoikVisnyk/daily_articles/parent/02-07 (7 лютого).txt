<b>7 лютого</b>

<b>ДЕ ВОНИ — ТАМ І ВИ</b>

Якось наприкінці 1950-х Бак Мерфі йшов вулицею свого рідного міста Вайтвілл у Теннессі, коли до нього гукнув білий чоловік: «Як там твій синок? Досі за ґратами?». Для Півдня часу расової сегрегації це була чутлива тема: сина Бака Кертіса заарештували через участь у сидячих страйках у Нешвіллі , які зрештою спрацювали як детонатор вибуху боротьби за громадянські права в Америці. «І де він сидить? — не вгамовувався чоловік. — У нешвіллській буцегарні, так?»

Сім’я Мерфі мала кілька причин перейматися активізмом сина. Певна річ, родина й сама вважала сегрегацію злом і чимало потерпала від неї все життя. Та водночас їм дуже не хотілося, щоб їхній син страждав. Вони боялися помсти сусідів. Можливо, їх також бентежило, що Кертіс узявся змінювати надто багато речей за надто короткий час. Але тієї миті, підбурений знущальною реплікою перехожого, Бак продемонстрував те, на що всі діти сподіваються від своїх батьків: справжню підтримку. «Хоч би де він був — я з ним», — твердо відповів батько.

Ваші діти іноді робитимуть вибір, який вас лякатиме. Люди в них сумніватимуться. Критикуватимуть їх. Можливо, ви самі потерпатимете від сумнівів щодо мудрості їхнього вибору. То що тоді?

Ви мусите бути там, де й вони.

Любіть своїх дітей. Уболівайте за них. Підтримуйте їх. Боріться за них і разом з ними. Будьте поруч. Хоч би де вони були.
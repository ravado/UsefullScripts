<b>15 квітня</b>

<b>ЧИ МОЖЕТЕ ВИ ГЛЯНУТИ НА СВІТ ЇХНІМИ ОЧИМА?</b>

<blockquote>Чи забули мої батьки, що колись теж були юними? Вочевидь, так.

<i><b>Анна Франк</b></i></blockquote>

Нам здається , що вони шукають виправдань. І постійно щось вигадують. А нам треба, щоб вони лише повернулися в ліжко й заснули. Або слухали свого тренера. Або зробили свої завдання. Усе гаразд, кажемо ми. Спробуй ще раз. Одягни цю куртку — насправді ж вона доволі зручна. Зроби домашку — вона досить легка.

Ви читали «Вбити пересмішника»? Згадайте, як Аттікус каже, що треба влізти в чужу шкіру й побути в ній. Ви намагалися так колись зробити? Не з тим, кого жалієте або ким хотіли б бути, а з тими, кого маєте вести, вчити, виховувати. Наприклад, зі своєю дитиною.

Ваша дитина прокидається серед ночі й приходить до вас у спальню? Спробуйте поспати в її ліжку. Можливо, там справді страшно. Подивіться її тренування з футболу. Може, тренер справді паскуда. Як, на вашу думку, дитина почувається в цій куртці? А якщо в ній направду гаряче? А вам самим подобалося робити домашні завдання, коли ви були малими?

Гляньте їхніми очима. Влізьте в їхню шкіру й побудьте в ній. Ступіть крок назад і дійте відповідно.
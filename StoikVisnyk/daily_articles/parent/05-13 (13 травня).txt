<b>13 травня</b>

<b>ЗАПИТУЙТЕ ЇХ ПРО ЦЕ ДЕНЬ У ДЕНЬ</b>

<blockquote>Там, де є бодай одна людина, там є змога робити добро.

<i><b>Сенека</b></i></blockquote>

Ми постійно про щось запитуємо наших дітей: «Як школа?», «Як минуло тренування?», «У тебе все гаразд?», «Що каже вчителька про твої оцінки з математики?», «Тобі було весело з друзями? ».

Ми запитуємо, бо хочемо про щось поговорити. Бо хвилюємося. І нам важливі їхні відповіді. Діти це розуміють. Як і те, що ці запитання відбивають батьківські цінності — те, як світ оцінює людину та визначає її успішність.

Ось чому важливо дещо відступати від канону й запитувати те, що підсилює справді важливе у житті. Те, що ми не вважаємо порожньою балаканиною. Чудовим прикладом є запитання Даяни Росс до її доньки про день, що минув.

Але є ще дещо. Замість запитувати дітей, чи були вони чемними й старанними, і навіть про те, чи весело провели час, поцікавтеся, що доброго вони зробили цього дня. Запитуйте їх: «Який хороший вчинок ти зробив сьогодні?», «Що ти зробила для інших?», «Кому ви допомогли? ».

Подумайте про те, що це означає. Їм доведеться замислитися про події минулого дня: переглянути свої вчинки через призму емпатії, згадати, як зроблене ними вплинуло на інших. Подумайте, які пріоритети це для них установлює: батькам важливіше не те, як правильно вони відповіли, а те, як правильно вчинили. Подумайте, яким кращим був би світ, якби всі так міркували, якби всіх так виховували.
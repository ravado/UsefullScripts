<b>5 квітня</b>

<b>НЕ ЗАБУВАЙТЕ, ЯКІ ВОНИ МАЛІ</b>

<blockquote>Світ був би жахливим без дітей: вони приносять у нього невинність і надію на те, що колись людина стане кращою.

<i><b>Джон Раскін</b></i></blockquote>

У трагічному романі Рассела Бенкса «Солодке потойбіччя» (The Sweet Hereafter) є одна дуже емоційна сцена: чоловік-удівець складає одяг своєї померлої дружини й раптом зауважує, якою фізично маленькою вона була. Крихітну істоту, яку він кохав і за якою тужить, яка займає багато місця в його серці та заповнює його щоденні думки, він звик уявляти значно більшою, ніж вона була насправді.

Те саме можна сказати й про наших дітей. Вони займають чимало простору в нашому житті. Вони всюдисущі. Й такі галасливі. Тому ми часом забуваємо, що насправді вони — дуже малі, крихітні істоти. Які ледь контролюють самі себе. Вони мають вигляд ліліпутів поруч із нами, нашим досвідом і нашою впевненістю у словах та вчинках.

Ми мусимо бути обережними. Підлітки вони чи трирічки, ніколи не забувайте, які вони ще малі. Коли вони засинають у машині й ви несете їх у ліжко, зверніть увагу на їхній розмір. Коли пакуєте їм речі перед від’їздом у коледж, зауважте, як мало всього вони із собою беруть, — адже їхнє життя лише починається.

Що менший розмір ваших дітей, то лагіднішими варто до них бути. То більше захисту й терпіння вони потребують. То більше ви цінуватимете їхні намагання все зрозуміти самим — себе, свої стосунки, довколишній світ.

Вони ще крихітки. Не забувайте цього.
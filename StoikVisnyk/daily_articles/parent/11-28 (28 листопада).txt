<b>28 листопада</b>

<b>СІМ’Я ВАС НЕ СТРИМУЄ</b>

Ця згубна думка бере свій початок з давніх-давен — либонь, з часів Будди, який мусив покинути сім’ю, щоб знайти просвітлення. Письменник Сіріл Конноллі якось сказав, що «візочки в під’їзді — вороги мистецтва». Вони стримують митців і не дають їм розкритися.

Ніхто не заперечує, що виховувати дітей — важко, це забирає багато часу й енергії, надто у світі, де основний тягар несправедливо падає на плечі жінок. Проте справжні митці, лідери й підприємці знають правду. Діти — не тягар і не завада на шляху до успіху. Вони нам допомагають. Дають нам мету і ясність, а найголовніше — рівновагу.

Лін-Мануель Міранда з дружиною вперше стали батьками лише за два тижні до початку репетицій його славетного мюзик­лу «Гамільтон». Ви, певно, подумаєте, що це порушило або взагалі зірвало їхні плани. Але все сталося навпаки. Міранда розповідав режисеру Джадду Апатоу в книжці «Хворіші на голову» (Sicker in the Head), що «Гамільтон» міг би не мати такого успіху, якби не ця життєва подія, і сам Міранда, певно, не зміг би витримати такого успіху.

Немовля в домі не відвертало його увагу, а змушувало ігнорувати все інше. «Я мусив казати “ні” дев’яноста відсоткам з них, — каже він про запрошення на вечірки, — бо... мав спати вісім годин на добу і знав, що двічі за ніч прокидатимуся міняти підгузки. Сім’я реально врятувала мене — інакше мені нічого не вдалося б».

Отже, сім’я, певно справді стримує вас... і не дає скочити в халепу. Не дає змоги брати на себе непосильний тягар і вважати, ніби ви більші й важливіші, ніж насправді є. Вона повертає вас до насправді важливої реальності. Дає вам зрозуміти, що вас люб­лять, що вас комусь достатньо. І все це допомагає вам стати кращими в обраній вами справі.
<b>30 січня</b>

<b>ОСНОВНЕ ВОНИ ЗРОБЛЯТЬ САМІ</b>

Коли комік Піт Голмс дізнався, що Мітч Гурвіц, автор серіа­лу «Затримка розвитку», має двох дочок віком за двадцять років, він привітав чоловіка словами: «Ти це зробив!». Так він хотів сказати, що, попри всю свою неабияку зайнятість, його друг зміг виховати двох дітей, які вже досягли дорослого віку.

Але Гурвіц відповів на цей комплімент жартом: «Знаєш, усе основне вони зробили самі». І це правда! Як ми вже говорили, бути батьками надзвичайно важливо, проте ця важливість не така, як ми її уявляємо.

Ми стараємося подати якнайкращий приклад. Але все основ­не діти роблять самі.

Хоч якою важкою є наша робота, їхня — значно важча. Згадайте себе в десять років. У п’ятнадцять. У двадцять. Ми мало пам’ятаємо зі свого дитинства... можливо, тому, що наш мозок був буквально зайнятий розвитком. Тому так дивовижно бачити, ким наші діти стають і чого досягають.

Лише пам’ятайте, що всі успіхи приписуватимуть їм, а в усіх їхніх невдачах винуватитимуть нас.
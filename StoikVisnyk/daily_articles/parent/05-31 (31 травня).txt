<b>31 травня</b>

<b>ОДНА З ТЕОРІЙ ІСНУВАННЯ</b>

У 1930-х роках молодий Вокер Персі скнів у коледжі та майже втратив віру у свою спроможність виправдати надії, які покладала на нього його славетна родина. Тоді він написав листа своєму дядькові та названому батьку Віллу Персі. У відповідь, імовірно, чекав отримати лекцію щодо успіхів у навчанні. Або докори, що підвів і розчарував сім’ю. Або грошей на приватних вчителів.

Натомість одержав несподіванку. В листі нічого такого не було. Вілл одним помахом розвіяв усі побоювання хлопця, коли написав йому:

Моя теорія існування — така, що слава й досягнення значно менш важливі, ніж становлення характеру й добре особисте життя.

Хіба це не чудово? Чи не це хоче почути про життя кожна змучена, зневірена, розгублена дитина? Ким ти є, важливіше за те, що ти зробив. Краще бути добрим, аніж успішним. Характер цінніший за гроші.

Утратити таке бачення досить легко. Ми всі знаємо про запек­лі змагання, що повсякчас точаться у світі, ми бачимо потенціал у наших дітях. І хочемо застерегти їх від помилок, яких припустилися колись самі. Та зрештою ці речі складуться самі собою, якщо ми правильно їх виховаємо.

У давні часи вірили, що характер є долею, і нам потрібно також пам’ятати це, коли ми дбаємо про наших дітей. Хороше життя, прожите щасливо, сповнене добрих учинків, і є успішним життям — важливішим за будь-яке інше.
<b>6 червня</b>

<b>ПОТРІБНА КОМАНДА</b>

Усього здолати неможливо, правда? У нас стільки завдань, обов’язків і давніх прагнень — їсти, спати, працювати, сплачувати податки, виносити сміття, рухатися до своєї мрії, — а тепер іще додалися маленькі люди, про яких доводиться дбати. Маленькі й безпорадні — з численними потребами. Як усе це подужати?

Урсула Ле Ґуїн була професійною письменницею. До того ж плідною: опублікувала двадцять три романи, тринадцять книжок для дітей, дванадцять збірок оповідань, одинадцять томів поезій, п’ять колекцій есеїв і чотири великі переклади. До того ж вона працювала редакторкою і читала лекції бакалаврам.

А також... була матір’ю трьох дітей і дружиною професора історії Чарльза Ле Ґуїна.

Як їй це все вдавалося? Як йому вдавалося? Насправді ні їй, ані йому всього не вдавалося.

«Одна людина не може працювати на двох повноцінних роботах, — якось пояснила Ле Ґуїн. — Письменство — це повноцінна робота. Як і батьківство. Але двоє людей разом можуть виконати не дві, а три роботи. Ось тому я так високо ціную партнерство. Воно робить дива».

Батьківство на самоті — важка справа, неймовірно. Дуже довго безліч матерів мусили доглядати за дітьми самотужки й жерт­вували для них усім. Але, певна річ, ми сильніші, коли як батьки ростимо дітей разом. Разом ми йдемо далі. Це єдине з можливих розв’язань цього рівняння — не лише заради дітей, а й задля самих батьків.
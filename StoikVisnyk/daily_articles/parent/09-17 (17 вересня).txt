<b>17 вересня</b>

<b>ДАЙТЕ ЇМ ДОСТУП</b>

<blockquote>Історія Теодора Рузвельта — це історія маленького хлопчика, який читав про великих людей і вирішив, що й сам хоче таким стати.

<i><b>Германн Хаґедорн</b></i></blockquote>

Теодор Рузвельт , звісно, походив із привілейованої родини. Це були заможні люди, представники еліти, які мали власний особняк на Мангеттені. Але, як пише його біографиня Доріс Кірнз Ґудвін, головна перевага була доволі простою:

Небагато дітей читали стільки й мали такий широкий доступ до книжок, як юний Рузвельт. Йому варто було лише простягнути руку за будь-яким томом на полицях величезної домашньої бібліотеки або виявити цікавість до певної книжки — і вона в чарівний спосіб матеріалізувалася. Якось під час канікул Тедді гордо відзвітував, що він, його молодший брат і сестри Елліот і Корінн проковтнули п’ятдесят романів! Ті [батько Теодора] читав дітям уголос після вечері... Насамперед він прагнув прищепити дітям принципи обов’язку й моралі через історії, байки та максими.

Чудово буде, якщо й ми зможемо залишити нашим дітям у спадок відоме прізвище, місце в Гарварді або трастовий фонд, — але таке дається важко. Натомість дати їм доступ у бібліотеку ви можете й маєте. Доступ до численної кількості книжок. Нехай вони зростають у домі, який, можливо, не має багатої історії та шляхетної спадщини, як дім Рузвельтів, проте в ньому, як і в них, люблять читати.
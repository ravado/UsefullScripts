<b>11 вересня</b>

<b>ОСЬ ТАК ВИ РОБИТЕ ЇХ РОЗУМНІШИМИ</b>

<blockquote>Я не маю жодних особливих талантів. Я лише неймовірно допитливий.

<i><b>Альберт Айнштайн</b></i></blockquote>

У добре написаній книжці Івена Томаса «Перша» (First) є історія про Сандру Дей О’Коннор. «Під час масового виходу цикад з-під землі, що стається у штаті Вашингтон один раз на сімнадцять років, — пише він, — О’Коннор збирала багато мертвих комах і відсилала їх у взуттєвій коробці онукам в Аризону».

Поштовий працівник був спантеличеним. О’Коннор пояснювала це так: «Однією з найважливіших речей, яких я бажаю своїм дітям і онукам, є допитливість. Бо той, хто не допитливий, не може бути розумним».

Ми не контролюємо того, з яким мозком народжується наша дитина. І навіть не можемо гарантувати, в який коледж вона потрапить. Чи вона математик, чи митець? З більш розвиненою лівою чи правою півкулею? На це ми не впливаємо. Але ми можемо вплинути на її допитливість. Здатні заохочувати цей інстинкт — запитувати її й винагороджувати за її запитання. Культивувати цей інстинкт, аж доки він стане рисою характеру — вишукувати все цікаве й показувати його дітям. І водночас поливати пальним іскри допитливості, яку вони виявляють, коли тягнуться до цікавих їм речей.

Ми не можемо виростити з них запрограмованих геніїв. Але можемо зробити їх розумними... якщо навчимо бути допитливими.
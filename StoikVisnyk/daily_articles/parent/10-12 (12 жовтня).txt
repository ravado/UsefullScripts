<b>12 жовтня</b>

<b>ХАЙ ЗНАЮТЬ, ЩО САМІ ОБИРАЮТЬ КІНЕЦЬ КОЖНОЇ ІСТОРІЇ</b>

Коли адмірала Джеймса Стокдейла підбили у В’єтнамі, він потрапив у полон до в’єтконгівців. Майже вісім років він терпів тортури, невимовний жах і самоту. Те, що його збили й узяли в полон, він не обирав. Коли його запитували, як він зміг вижити в тих умовах, він казав:

Я ніколи не втрачав надії на кінець історії. Ніколи не сумнівався, що вийду звідти, ба більше — переможу й перетворю цей досвід на визначальну подію мого життя. І коли зараз озираюся на той час, хочу сказати, що не проміняв би його ні на що.

Стокдейл говорив собі — і це допомогло йому пережити нелюдські випробування, — що він має неймовірну силу. Він міг сам вирішувати, як скористається цим досвідом у майбутньому житті, хай яким довгим чи коротким воно буде.

Навчіть їх цього. Навчіть вбачати у труднощах джерело сили. Навчіть бачити можливості там, де інші дивляться лише на перепони. Хай знають, що попри все те, що перебуває поза їхньою владою, в них залишається неймовірна сила — обирати, як вони поведуться з тим, що з ними відбувається. Вони самі мають вибрати роль у п’єсі власного життя. Вони мають владу написати кінцівку своєї історії.
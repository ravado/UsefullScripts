<b>22 лютого</b>

<b>СКАЖІТЬ ЇМ, ЩО ВОНИ НЕСТИМУТЬ ЦЕ ВСЮДИ</b>

У липні 2008 року журналіст Девід Керр провів свою доньку Ерін на літак у Лондон, де вона мала вийти на свою першу після коледжу справжню роботу. Кілька попередніх років минули для Ерін тяжко. У неї почалися проблеми з алкоголем, вона пережила кілька невдалих романів. Проте їй ніколи не випадало сумніватися, чи справді тато її любить.

Коли Ерін приземлилася в Лондоні, у «вхідних» її електрон­ної пошти вже чекав лист від батька. Це було послання того штибу, які пишуть найкращі з батьків. У випадку Девіда — життя якого трагічно обірвалося в п’ятдесят вісім років — цей лист став для його дочки настановою на багато наступних років. Починався він так:

Люба, ми неймовірно за тебе раді.

Запам’ятай, будь ласка, що ти несеш із собою не тільки нашу любов і підтримку, а й наш захват і гордість за рішення, яке ти ухвалила і з яким пішла завойовувати світ.

Зробіть так, щоб ваші діти знали: хоч би що сталося, ви любите їх, підтримуєте і приймаєте. Хай вони пам’ятають, що несуть із собою вашу любов, підтримку і гордість за них, хоч би куди вони йшли.
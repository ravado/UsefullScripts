<b>13 січня</b>

<b>ВПЛИВАЙТЕ В ДОВГІЙ ПЕРСПЕКТИВІ</b>

<blockquote>Щоб залишитися в пам’яті дітей завтра, треба бути в їхньому житті сьогодні.

<i><b>Барбара Джонсон</b></i></blockquote>

Ваші дідусі та бабусі — знали ви їх чи ні — істотно вплинули на ваше життя. Вони передали вам свої цінності через власних дітей — ваших батьків. А тепер вам випало передати багато цих уроків своїм дітям.

Так одна людина впливає на цілі три наступні покоління. Якщо над цим замислитися, то можна без перебільшення стверджувати, що батьки ваших батьків буквально змінили світ. І зробили вони це в найтендітніший спосіб: кількома бесідами, тим, як щоранку йшли на роботу, які книжки читали вечорами, як поводилися за столом. Вони робили це тими словами, які звучали в домі, коли діти помилялися. Робили це тим, як ставилися до сусідів, як косили траву на газоні влітку й чистили від снігу доріжку взимку.

Існує безліч способів змінити світ навколо. Нам слід спробувати всі з них. Але варто також пам’ятати — й ніколи не забувати, — як сильно ми можемо вплинути на світ просто зараз у власному домі. Через наших дітей, їхніх дітей, дітей їхніх дітей ми залишаємо спадщину на багато поколінь.

Це наша неймовірна сила. Не можна нею нехтувати.
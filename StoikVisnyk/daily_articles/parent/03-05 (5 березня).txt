<b>5 березня</b>

<b>КОЛИ ВИ МАТИМЕТЕ ДЛЯ НИХ ЧАС?</b>

Рут Бейдер Ґінзбурґ так описувала стратегію свого батьківства в час навчання в юридичному коледжі (а тоді жінки зазвичай такого просто не робили):

Няня приходила о восьмій ранку й ішла о четвертій дня. Час між лекціями я витрачала на читання й підготовку до завтрашніх семінарів, але четверта година була часом Джейн. Ми йшли в парк, грали в ігри, співали смішних пісень. Потім вона лягала спати, а я поверталася до книжок. Я мусила витрачати час якнайкорисніше. Марнувати його я не сміла.

Певна річ, ви дуже зайняті. У вас є робота, чоловік або дружина, діти — всі обов’язки дорослої людини. Усі ці пункти важливі. Як встигнути зробити все?

Істина в тому, що якщо ви весь день пурхаєте від одного до іншого, то всього не встигнете. Щось та й залишиться неохопленим, і надто часто цим стає час із дітьми. Бо їм можна ввімкнути телевізор, пристебнути їх на задньому сидінні авто й узяти з собою у справах або просто сказати: «Вибач, малий, я зараз зайнятий».

Ось чому найкраще — виділяти для них конкретний час. Щоб ви були певними: цей час — лише для них і ні для чого іншого. Без обговорень. Так само, як ви робите з іншими важливими справами.

Що можна сказати про нас як батьків, якщо ми віддаємо дітям лише залишки часу? Нічого доброго. Діти — пріоритет. Згадайте це наступного разу, коли вноситимете нові справи у свій календар.
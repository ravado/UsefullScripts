<b>9 червня</b>

<b>ЇМ ПОТРІБНА СТРУКТУРА (І ВАМ ТАКОЖ)</b>

<blockquote>Якщо людина докладе бодай одну міру зусиль у ритуал і стандарти праведності, вона здобуде від того вдвічі більше.

<i><b>Сюньдзи</b></i></blockquote>

Якщо ви поговорите з фахівцем, як привчати немовля до сну, вам скажуть: дитина потребує структури й режиму. Якщо спитаєте педагога, як допомогти дитині з навчанням у школі, почуєте те саме: структура й режим. Експерт з поведінкових питань на прохання порадити щось у вихованні дітей, теж згадає про структуру й режим. Та хай йому грець — навіть дресирувальник собак скаже ці слова: структура, режим (і тренування).

Хоч би яку проблему чи завдання ми розглянули, майже завжди структура й режим будуть її розв’язанням. І це має сенс. Світ — страшний. У ньому багато нового й незрозумілого. Та якщо ви дасте їм структуру й режим, вони зможуть розслабитися, адже так доведеться менше всього з’ясовувати самим, про менше хвилюватися. Натомість вони тепер можуть досліджувати. Почуватися затишно й приймати нове. Мати спокій.

А ви, мамо й тату? Ви для себе підтримуєте структуру й режим? Ви вкладаєте їх спати щовечора в той самий час, а самі коли лягаєте? Заздалегідь плануєте домашню вечерю... а що з обідом на роботі? Даєте їм змогу тихо побавитися вдень і побайдикувати на вихідних, а чи створюєте такі регулярні періоди для себе? Структура й режим — надважливі, хоч би ким ви були й скільки років мали. Вони важливі для дітей і не менш — для батьків.

І знаєте, що? Коли дотримуєшся режиму сам... стає легше привчити до нього їх.
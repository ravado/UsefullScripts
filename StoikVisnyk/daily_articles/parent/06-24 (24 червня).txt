<b>24 червня</b>

<b>СТВОРІТЬ СОБІ РЕЗЕРВ</b>

Можливо , останнім часом ви не були такими хорошими батьками, якими хотіли б бути. Надто багато часу проводили з телефоном. Давали волю своєму поганому настрою. Віддавали перевагу роботі над сім’єю. Надто переймалися своїми очікуваннями, були суворими, не хотіли дивитися на речі очима дітей.

І що? Це вже в минулому. Це сталося. Не мало б статись, але сталося. І ви вже нічого не зможете повернути. Важливіше тепер запитати: а що далі? У нашій владі будь-якої миті стати на правильний шлях. Ми завжди маємо шанс повернутися до стандартів, яких прагнемо у своєму батьківстві.

Тут усе, як у дієті. Трохи зірвалися, потім ще більше, а тоді — гоп! — і перед вами порожня пачка від Оrео. Гаразд. Ну, так сталося. Але завтра ще не настало. У вас є вибір. Ви постараєтеся, щоб було краще? Зробите, як годиться? Підете за планом, який мали до того, як стався цей інцидент?

У батьків немає часу сідати в крісло й жаліти себе. Але також немає виправдання тому, щоб махнути на себе рукою. Ми хибимо. Помиляємося. Ми не є тими, ким хочемо бути, ким пообіцяли бути собі й своїм дітям. І що? Ми можемо зараз повернутися на правильний шлях. Від цієї миті почати ставати кращими.
<b>30 липня</b>

<b>ЦЕ ЗАВЖДИ В ЇХНІЙ ВЛАДІ</b>

Ми не можемо вибрати зріст своєї дитини, як і вона сама. Бути великими чи маленькими, мати швидкі реакції, сильні м’язи, спритний розум — усе це не в їхній владі. Вони не контролюють того, чи любить їх їхній тренер... чи він просто козел. Не керують майже нічим, що відбувається в класі або в роздягальні. Як пише Шеріл Стрейд у книжці «Крихітні прекрасні речі» (Tiny Beautiful Things): «Ви не маєте права на ті карти, які, на вашу думку, вам мали б роздати».

То на чому наші діти мають зосередитися? Що завжди залежить від них самих? Як їм реагувати на такі обставини? Від них залежить, чи зможуть вони докласти всіх зусиль. Чи будуть наполегливими. Чи знайдуть, як водночас мати втіху від процесу й реалізувати свій потенціал.

Тож після тренування, матчу або важливого тесту будьте певні, що ваші запитання та критерії оцінки відбивають саме це. Не питайте «Чи ви перемогли?», «Чи ти склала іспит?», а радше «Чи сподобалося тобі?», «Чи зробили ви все, що могли?», «Що, на твою думку, можна було б зробити краще, як краще підготуватися до наступного разу?»

Ми не вибираємо карт, які нам роздають. Наша біологія від нас не залежить, як не залежить наше місце у світі (ні географічне, ні соціально-економічне). Проте наші діти (або сім’я) можуть продумати, які ходи здійснити розданими картами. Нам вирішувати, що з ними робити. Чи віддати себе повністю. Ми самі вирішуємо, ким нам стати.

Навчіть їх цього.
<b>14 січня</b>

<b>ДЕ ВОНИ НАВЧАЮТЬСЯ СУДИТИ?</b>

<blockquote>Я маю дворічного сина. Що він ненавидить? Спати вдень. Крапка.

<i><b>Деніс Лірі</b></i></blockquote>

Ми часом дивуємося, звідки в наших дітей беруться якісь судження або — що гірше — упередження та зверхнє ставлення до певних груп людей? І відповідь проста: від нас .

Це можуть бути стиха мовлені під ніс слова про марнотратство вашого брата. Жарт про зайву вагу якоїсь знаменитос­ті. Скарга на те, як сусід паркує машину. Розмова з чоловіком або дружиною за вечерею про те, що в ньому або в ній не так.

Ви, можливо, нічого такого й не мали на увазі. Імовірно, не хотіли нікого образити. Але діти це чули. А вони не вміють читати невисловлені думки.

Ми хочемо, щоб наші діти мали повну свободу думки й не були ні до чого упередженими. Та чи показуємо ми їм це щодня в житті? Звісно, ми не якісь там бузувіри, але чи достатньо ми добрі? Ви не стали б казати жорстоких слів людині в обличчя — то навіщо промовляти їх у неї за спиною? Надто коли вас чують ваші діти.

У світі й так надто багато осуду, кпин і упереджень. Їх має стати менше — і крапка. То розпочніть цей тренд у себе вдома. Покажіть дітям, яким світ має бути, замість нескінченно крутити млин чуток, що перемелює їхню доброту на порох.
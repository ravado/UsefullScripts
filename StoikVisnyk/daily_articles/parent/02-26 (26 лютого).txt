<b>26 лютого</b>

<b>ОСЬ ЧОГО ВИ БАЖАЄТЕ</b>

Джонні Ґюнтер був радістю і гордістю своїх люблячих батьків: розумний, веселий хлопчик, майбутній студент Гарварду. Але все змінив страшний діагноз — і півтора року боротьби з пухлиною мозку, а потім зовсім раннє завершення життя.

Наприкінці книжки «Смерте, не смій гонорувати!» (Death Be Not Proud) — мемуарів Джона Ґюнтера про коротке життя його сина Джонні — дружина Джона Френсіс розмірковує про втрату. Що залишилося, питає вона, що думає і відчуває людина, коли озирається на той зовсім малий час, що їй випало провести зі своєю дитиною?

«Якби ж ми могли любити Джонні більше».

Саме так. До цієї думки вона повертатиметься знов і знов. Не можна сказати, що батьки не любили його: на сторінках мемуарів Ґюнтера легко побачити, якою чудовою сім’єю вони були. Річ у тім, що тоді, коли все оголилося, Френсіс могла думати лише про те, як могла б іще більше цінувати свого сина й час, проведений з ним.

Сподіватимемося, що нікого з нас не спіткає така втрата. Ніхто з батьків не заслужив хоронити своє дитя. Проте подумаймо про кінець нашого часу на Землі. Про що ми думатимемо тоді? Згадуючи прожите життя, чого бажатимемо? Якби ж ми могли любити їх більше . Навіть якщо ми казали їм це щодня тисячі разів і тисячами способів, ми однаково вважатимемо, що й на малу частку не змогли висловити те, як багато діти означають для нас.

Тож постараймося зараз, поки ще можемо, любити їх більше.
<b>1 червня</b>

<b>ПРОСИТИ ДОПОМОГИ — НОРМАЛЬНО</b>

<blockquote>Не соромтеся, якщо потребуєте помочі. Ви, як воїн, що штурмує фортечний мур, маєте свою мету. Та якщо вас поранило й товаришу треба винести вас із поля — що в цьому не так?

<i><b>Марк Аврелій</b></i></blockquote>

Якщо дитині щось не вдається, ви хотіли б почути про це від неї, правда? Якщо вона не зрозуміла щось на уроці, ви радите їй перепитати вчителя. Коли вашим сусідам щось треба, ви не проти, щоб вони про це сказали. Коли у вашого чоловіка або дружини великі клопоти, коли потрібна поміч, ви чекаєте, що він або вона прийде із цим до вас.

Гаразд. А ви самі? Хіба у вас усе завжди гаразд? І головне: чи просите ви допомоги, коли потребуєте її, коли у вас не все добре?

Пам’ятайте: ми маємо бути моделлю поведінки для наших дітей. Тож якщо ви відмовляєтеся запитати дорогу, коли явно заблукали, про що це каже їм? Якщо не хочете визнавати, що не знаєте чогось, і просто вигадуєте відповідь на запитання, замість з’ясувати істину разом, то який ви подаєте приклад у на­вчанні й розв’язанні проблем? Як вони зможуть бути відкритими перед лікарем, психотерапевтом, мамою або татом, якщо їм регулярно показувати, що це соромно?

І навіть цим справа не вичерпується. Ви не зможете бути хорошими батьками, якщо не шукаєте допомоги, коли схибили. Не можна бути хорошими батьками в ізоляції. Ми — не самотні острови в океані, ми не є ні непереможними, ні всевідаючими. Щоб досягти чогось, нам треба вміти навчатися, покладатися на інших, визнавати свої помилки, просити допомоги. Покажіть їм, що просити допомоги — нормально. Будьте для них кращими, коли просите допомоги, яка вам точно потрібна.
<b>16 січня</b>

<b>НЕ ПІДВОДЬТЕ ДІТЕЙ</b>

<blockquote>Етичний кодекс воїна... ґрунтувався на волі й рішучості [спартанців] захищати своїх дітей, землю й цінності власної культури.

<i><b>Стівен Прессфілд</b></i></blockquote>

Якщо ви не знаєте історії про триста спартанців біля Фермопіл, — то ось вона. Цар Леонід повів у бій семитисячне військо, серед якого були триста спартанських воїнів, проти більш ніж трьохсот тисяч персів під проводом Ксеркса Великого. Спартанці два дні тримали оборону, а на третій день їх розбили. Леонід наказав цим трьомстам залишитися й пожертвував собою і своїми людьми, щоб дати Греції змогу жити й боротися далі.

Як саме Леонід обрав ці три сотні воїнів, яких повів до «Вогняної брами» на бій з кількісно більшим ворогом? Усі вони, згідно з Плутархом, були батьками живих синів . Ви, можливо, скажете, що все мало би бути навпаки: дорослих чоловіків треба було б уберегти від самовбивчої місії. Але в Спарті керувалися іншими уявленнями. Цих воїнів обрали тому, що батьки ніколи не схотіли б підвести своїх дітей . Ці батьки билися найвідважніше й найзапек­ліше не тільки задля захисту тих, кого залишили вдома, а й для збереження честі свого родинного імені, бо в їхніх дітей, можливо, не залишилося б нічого, крім імені, якби їхні батьки загинули на полі бою. Покинути товаришів або втратити самовладання означало б зганьбитися і зрадити рідних, які на них сподівалися.

Наші діти — ось на кого ми маємо справляти враження. Саме їх ми ніколи не маємо підвести. Ми не тільки мусимо боротися заради них, а й жити так, щоб відповідати їхнім стандартам — їхньому природному захвату та любові.
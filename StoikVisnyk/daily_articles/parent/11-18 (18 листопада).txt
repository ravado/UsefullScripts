<b>18 листопада</b>

<b>ЦЕ — НАЙВИЩА ПОХВАЛА</b>

У книжці Ґері Маєрса «Мій перший тренер» (My First Coach) батько Тома Брейді, Том Брейді-старший, дізнається, що син говорив про те, як любив проводити час із татом у дитинстві та юності. Від цих слів Том-старший помітно ніяковіє. Це саме те, чого прагне почути кожен батько. Він каже:

Думаю, кожен батько радіє часу, проведеному із сином, та ніколи не знає, чи син так само радіє, проводячи час із батьком. Для мене почути, що він поважає мене так само, як я поважаю його, — найприємніше з можливих почуттів. Я пригадую, коли він іще вчився в школі, я вранці приходив будити його, щоб пограти в гольф. Мені тоді було надзвичайно радісно, що він хоче зі мною грати. Роками пізніше він якось зауважив: «Я завжди старався лягти раніше спати в п’ятницю, бо суботніми ранками любив пограти з татом у гольф».

Якщо і є спосіб оцінити, чи ви все зробили як годиться, — то це він. Це остаточний тест батьківської вартості: чи налагодили ви такі стосунки з дітьми, за яких вони прагнуть проводити з вами час? Це не те, на що можна просто чекати й сподіватися. Це не стається лише тому, що ваші особистості припасувалися одна до одної, як під дією чарів. Над цим треба працювати — такого припасування треба досягти. Стосунки варто налагоджувати й розвивати.
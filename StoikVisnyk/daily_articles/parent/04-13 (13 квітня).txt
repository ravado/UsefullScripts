<b>13 квітня</b>

<b>ЦЕ ЇХНЯ МОВА</b>

Первинна мова дітей — поведінка. Не слова. Якщо ви хочете дізнатися, що вони думають і відчувають, зважайте на те, що вони роблять, а не що кажуть.

Коли ми стверджуємо, що «вчинки красномовніші за слова», то маємо на увазі саме це. Що менші ваші діти, то більше вони висловлюватимуться вчинками замість мовлення. Для цього є одна незаперечна причина: вони ще не знають потрібних слів. І навіть якби знали, то нам треба не забувати: діти не зовсім розуміють свої фізичні відчуття і емоції, щоб оформити їх у слова. Дуже часто вони навіть не здогадуються, що саме пере­живають.

Гляньте на поведінку півторарічки із запаленням вуха: жодних слів, тільки неспокій, хапання за одну сторону голови і прокидання з криком серед ночі. Гляньте на восьмирічку з тривожністю: жодних слів, лише біль у животі, страх і мокре ліжко. Підліток, якого образили, у відповідь починає ображати інших.

Ось чому ми маємо «слухати» наших дітей не лише вухами, буквально. Їх треба споглядати. Бути терплячими. Розуміти, що істерика через відібраний планшет майже напевно пов’язана з чимось іншим. Що загальмованість і погіршення успішнос­ті в школі — симптоми чогось глибшого. Ваша дитина промовляє до вас своєю поведінкою.

Ви чуєте її? Зможете відповісти їй на звернення не тільки словами, а й учинками?
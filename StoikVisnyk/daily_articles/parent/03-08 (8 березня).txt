<b>8 березня</b>

<b>БУТИ ВАЖЛИВИМ — НЕ ВИПРАВДАННЯ</b>

<blockquote>Я збудував офіс позаду нашого будинку. Одного дня моя доня побачить його і подумає: «Ось тут мій тато працював, щоб нас забезпечити» — і, певно, розчулиться. Щоб вона ніколи не подумала: «Це місце тато любив більше за мене».

<i><b>Дональд Міллер</b></i></blockquote>

Насправді було б чудово, якби цих цитат не існувало, але вони є. Ідеться про слова дітей видатних людей. Сина Альберта Айнштайна. Доньки Нельсона Мандели. Дітей, тати яких були президентами, королями, рок-зірками, головами корпорацій. І слова ці приблизно такі: «У своїй роботі ти присвятив себе стільком людям, що мені не перепало нічого» або «Ти був найкращим у світі в усьому, що робив... окрім ролі тата».

Це надзвичайно сумно. Певна річ, світові були потрібними Нельсон Мандела, Елеонора Рузвельт, Стів Джобс, Альберт Айнштайн. Їхні справи були складними й важливими. Вони потребували жертв. Зроблене ними давалося коштом сім’ї — інакше й бути не могло.

Та чи не надто високу ціну заплатили вони за це?

Немає роботи, кар’єри чи відповідальності, що виправдовували б вашу відсутність у житті дітей. Бути важливою людиною, мати покликання, досягти успіху — чудово. Але ніщо не змінить найважливішої з усіх робіт — батьківської, існування для дітей, здобуття титулу першокласної мами або тата.

Бо коли ваші дні в центрі загальної уваги добіжать кінця, коли ваша слава і важливість втратять блиск, ви все одно залишатиметеся батьками, й ваші діти потребуватимуть від вас того, чого від батьків потребують усі діти.
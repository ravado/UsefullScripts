<b>29 липня</b>

<b>НЕ СТАВАЙТЕ НА ЗАВАДІ ЇХНІМ ПЕРВИННИМ НАХИЛАМ</b>

Ви хотіли б показати їм ваші улюблені фільми. Ознайомити з музикою своїх улюблених гуртів. Відвідати разом з ними всі ті місця, які любили в дитинстві. Заохотити до спорту, яким любите займатися або який регулярно дивитеся.

Усе це особливе й чудове, бо так ви ділитеся не лише досвідом, видовищами й звуками, а й частинкою самих себе. Ці речі сформували ваше «я», тому розділити їх з дітьми означає дати їм глибше розуміння людей, які їх виховують. Але ділитися цим треба обережно.

Так само як не слід активно силувати дітей до певної професії («Ти мусиш стати лікарем»), пише Роберт Ґрін, батькам варто бути обачними і з менш явними формами тиску: скеруванні їхніх інтересів у царину ваших, залученні до певних справ або видів спорту, називанні мистецтва й підприємництва «ризикованими», а митців і підприємців «божевільними». Роберт казав так:

Батьки мають відпустити дитину. Дати їй вільно квітнути. Думайте про свою дитину як про рослину, яку треба ростити й плекати в її найприроднішій формі й аж ніяк не порушувати цієї форми. Дайте дітям рухатися в тому напрямі, який їх вабить. Якщо дитина виявляє потяг до чогось, заохочуйте її розвиток у той бік. Бо цей потяг виявляє дещо дуже потужне, що є в ній усере­дині, — те, що я називаю первинним нахилом . Не ставайте на заваді їхнім первинним нахилам у будь-якому вигляді або формі. Це найважливіше з усього, що ви можете зробити.

Викиньте геть ваші очікування. Ваш обов’язок — заохотити їх бути собою, а не тими, ким ви хотіли б їх бачити. Не нав’язуйте дитині своїх зацікавлень. Зважайте на її природні, первинні нахили — плекайте її цвітіння.
<b>27 серпня</b>

<b>ІНШІ ЛЮДИ ТЕЖ СТАРАЮТЬСЯ ЦЕ РОБИТИ</b>

Люди , з якими або на яких ви працюєте, теж мають власне життя поза роботою. Як і ви, вони чиїсь матері, батьки, дочки й сини. Як і ви, вони мають дітей і стосунки та шукають рівноваги між ними. Як і ви, вони стараються поставити сім’ю на перше місце й бути фанами своїх дітей.

Легендарний тренер НБА Ґреґ Попович є суворим начальником, але він щосили старається помогти тим, хто працює з ним і на нього. Його колишній помічник Майк Браун оповідає про важкий епізод розлучення. Двоє його синів мешкали з матір’ю в Колорадо, але якось приїхали до нього на тиждень у гості в Сан-Антоніо. Браун привіз їх в аеропорт якраз перед власним вильотом на матч команди Spurs. Хлопчики плакали й благали його не летіти й не відправляти їх, щоб іще побути з татом. Браун зателефонував Поповичу, пояснив, що відбувається, і попросив затримати літак команди на кілька хвилин. «Поп» наказав Брауну залишитися з дітьми. «Та ні, що ти! — запевнив його Браун. — Я все владнаю»

«Якщо ти зараз сядеш у наш літак, — мовив тренер, — тебе звільнено». — «Та годі, чого ти? Я зараз буду». — «Повторюю: якщо я побачу тебе в літаку, — тебе звільнено». Клац. Тренер «Поп» кинув слухавку, обірвавши розмову з помічником. Ні Браун, ні його хлопці нікуди не полетіли й провели разом ще три дні.

Ви можете уявити, щоб хтось зробив таке для вас? Мабуть, ні. Але ви могли б перетворити це на реальність самі — для когось іншого .
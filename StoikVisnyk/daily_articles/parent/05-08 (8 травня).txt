<b>8 травня</b>

<b>ПОКАРАННЯ МАЄ РОБИТИ ЇХ КРАЩИМИ</b>

<blockquote>Карати інших — це підкидати хмизу у вогонь. Кожен злочин уже містить у собі кару — і ця кара жорстокіша та справедливіша за будь-яку, вигадану людьми.

<i><b>Лєв Толстой</b></i></blockquote>

Ренделла Статмена часто й багато запитували про батьківство його клієнти — директори й керівники компаній, з якими він працював як коуч із лідерства. Ми вже знаємо про його настанову миттєво перемикатися між робочим і домашнім режимами. А ось іще одна його порада, яку він озвучував лідерам високого рівня, які також хотіли бути добрими батьками:

<i>Покарання має робити їх кращими.</i>

Показово, що це порада саме тренера. Задумаємося: тренер баскетбольної команди, невдоволений зусиллями когось із гравців, змушує того робити відтискання. Це не вельми приємна річ, але вона розвиває м’язи. Футболіст із низьким середнім балом у навчанні має залишитися на додаткову сесію. Спортсмен з проб­лемами із законом мусить виконати суспільно корисну працю або написати листа-вибачення. Усе це — не лише покарання. Вони роблять порушника кращим і в спорті, і просто як людину.

Коли ви розсердилися, впіймали свою дитину на чомусь недозволеному, будьте певними, що не караєте її на піку емоцій — гніву, страху або сорому. Візьміть хвилинну паузу. І придумайте покарання, яке зробить дитину кращою. Щось таке, чого вона не стала б робити добровільно, але що є корисним для неї. Повчити слова. Запам’ятати столиці держав. Попрацювати як волонтер. Винести сміття. Пофарбувати будинок.

Вони не стануть від того щасливішими, проте одного дня вам подякують.
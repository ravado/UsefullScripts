<b>2 листопада</b>

<b>ВИ ВСЕ ВІДДАЛИ Б ЗА ЦЕ, АЛЕ...</b>

Коли 26 січня 2020 року Кобі Браянт вилетів своїм гелікоптером з центру Лос-Анджелеса, він уже був п’ятиразовим чемпіоном НБА. Двічі лауреатом звання «Найцінніший гравець». Володарем двох золотих олімпійських медалей. А також він здобув премії «Еммі» та «Оскар» і видав книжку, яка потрапила у список бестселерів New York Times. За свою кар’єру він заробив кілька сотень мільйонів доларів і понад сто мільйонів одержав як прибуток від свого венчурного фонду.

Але, поза всякими сумнівами, він легко проміняв би це все на ще один день життя татуся зі своїми чотирма дочками. І ви зробили б так само.

Хто відмовився б?

Ми всі це знаємо. Якби нас запитали, ми так і відповіли б. Ви сказали б саме те, правда? Але... але... але... Гляньте на те, що ви обираєте. Кажете, що віддали б майже все на світі за можливість пововтузитися з дітьми на ліжку, — а самі втупилися в телефон, поки вони у ванні. За жодні гроші неможливо купити ще один проведений разом ранок — а ви бурчите, що вас рано розбудили, й дратуєтеся через затор, коли везете їх у школу.

У ваших руках — просто зараз — є те, за що Кобі Браянт віддав би все, що мав. Не марнуйте цього . Будьте за це вдячними.
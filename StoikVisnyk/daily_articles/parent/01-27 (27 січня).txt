<b>27 січня</b>

<b>БАТЬКАМИ МОЖНА БУТИ БУДЬ-ДЕ</b>

Коли ми кажемо «вчитель», то уявляємо класну кімнату. Кажемо «лідер» — уявляємо кабінет начальника, кафедру або генерала перед лавами бійців. Але істина в тому, що вчитель може вчителювати будь-де і в різний спосіб, так само й лідер може по-різному проявлятися.

Ось що Плутарх писав про Сократа:

[Він] не розставляв для своїх учнів пюпітри, не сідав у вчительське крісло й не призначав окремого часу для лекцій і прогулянок. Ні, він філософствував жартуючи (коли випадала нагода), за чашею вина, під час військової виправи або тиняючись на ринку, і зрештою, — навіть після арешту й коли ковтав свою цикуту. Він був першим, хто показав, що життя наше відкрите для філософії в будь-який час і в усіх сенсах, хоч би яку справу ми робили та які почуття мали.

Як і з учителюванням, лідерством і філософією, — так само і з батьківством. Батьками можна бути всюди. Будь-якої миті будь-якого дня, з будь-ким і для будь-кого. Ви можете бути батьками для дітей в той самий спосіб, як навчав Сократ: прикладом, спускаючись на їхній рівень, відкриваючись і пристосовуючись до обставин.
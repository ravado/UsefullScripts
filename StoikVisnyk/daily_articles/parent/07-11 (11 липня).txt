<b>11 липня</b>

<b>ДАЙТЕ ЇМ ВИРІШИТИ</b>

<blockquote>Якби я могла побажати щось для своїх дітей, то це була б змога наважитися зробити щось... важливе для вас як для особистос­тей... і не перейматися, чи всіх це вдовольнить.

<i><b>Ліліан Картер</b></i></blockquote>

Коли Вілл Феррелл навчався в середній школі, його здібності дали йому змогу взяти участь у позашкільній програмі розвитку для обдарованих і талановитих дітей, куди мати його й записала. Коли Вілл про це дізнався, він повідомив мамі, що вже записався на заняття з кадрилі. Відвідувати і те, й інше він не міг.

Для батьків вибір тут очевидний. Навіть обговорення не потребує. Ми знаємо, де навчать більше, щó краще для кар’єрних перспектив і щó, зрештою, «крутіше». Але діти нічого не відають про наше ухвалення рішень. Вони не знають наших ментальних схем. Не обізнані з поняттями довгострокових наслідків і друго­рядного мислення. Вони не вміють зважувати «за» і «проти». Не знають, щó для них краще, а що гірше. Вони думають лише про те, що їм подобається, що їх захоплює. Про те, чого вони хочуть просто зараз.

Але, як оповідає актриса Ана Ґастеєр, його колега із шоу «Суботнього вечора в прямому ефірі», мати Вілла відкинула це все. Вона подивилася синові в очі й сказала: «Це тобі самому вирішувати». І Вілл обрав кадриль. «І для мене ця історія, — додає Ґастеєр, — пояснює, як Вілл став дивовижним Віллом Ферреллом». Це, на її думку, був перший крок Вілла до слави одного з найбільших комедійних акторів усіх часів. Батьки дозволили йому це й заохотили його. Вони не втручалися зі своїми пріоритетами «реального світу», а дали йому вчинити, як підказувало серце.

Коли ваші діти відчують потяг до чогось творчого або важливого для них, найгірше, що можуть зробити батьки, це заборонити їм рухатися в тому напрямі. Ваше завдання (і це варто повторювати за кожної нагоди) — заохотити їх бути тими, ким вони є, йти за природними нахилами, самим вирішувати, ким стати.
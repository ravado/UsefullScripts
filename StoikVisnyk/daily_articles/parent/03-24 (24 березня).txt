<b>24 березня</b>

<b>ДАВАЙТЕ ЇМ ТЕ, ЧОГО НЕ ОТРИМАЛИ САМІ</b>

Ресивер НФЛ Маркіз Лі у 2020 році зовсім не грав у футбол. Він міг би грати заради Білла Белічика , але не став. Не тому, що був утомленим або уникав важкої роботи: як спортсмен і футболіст він перебував у розквіті кар’єри.

Ні, він не взяв участі в тому сезоні тому, що для нього, як і для багатьох, усе життя перекроїв ковід. Спорт, як і бізнес, передбачає численні поїздки й багато часу далеко від сім’ї. Але в умовах пандемії спілкування із сім’єю в перервах між поїздками різко скоротилося. Для Лі це виявилося більшим, аніж він міг би витримати. Тому він так сказав в інтерв’ю каналу ESPN:

Люди, які знають мою біографію, звідки я родом тощо, пам’ятають, що я майже не бачив свого тата. Я виростав фактично без батька — його мені заміняли тренери. Зараз я маю шанс побути зі своєю дочкою. Я сподівався, що вона мене бачитиме на екрані в цей сезон, але цього явно не буде. Я відчув, що важливіше просто провести цей рік із нею й повернутися у спорт уже наступного року. Футбол, зрештою, нікуди не дінеться.

Лі поставив сім’ю на перше місце. Він зробив те, чого не отримав колись від свого батька. Він провів риску. Вирішив не марнувати того найціннішого, що пов’язане з дітьми, — часу. Кожен з нас має ухвалити таке саме рішення.
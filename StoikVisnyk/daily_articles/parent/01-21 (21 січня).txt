<b>21 січня</b>

<b>ЧОГО ВОНИ НАВЧАЮТЬСЯ, КОЛИ ДИВЛЯТЬСЯ, ЯК МИ ТРИМАЄМОСЯ?</b>

<blockquote>Ми всі це робимо: ...подаємо приклад... і наша поведінка сильно впливає на нашу юнь. А юнь — це наше майбутнє.

<i><b>Джон Вуден</b></i></blockquote>

Від свого тата Брюс Спрінгстін набрався сорому, враженої гордості та боротьби з демонами, яких несила подолати остаточно. Біль, якого батько йому завдав, відчувається в багатьох піснях Брюса.

Хоч як сильно не поталанило Спрінгстіну з батьком, так само йому пощастило з матір’ю, яка подавала зовсім інший приклад. У своїх мемуарах «Народжений бігти» (Born to Run) Брюс згадує, як одного разу провідав матір на роботі (вона працювала секретаркою в суді). «Я гордий, вона горда», — пише він, пригадуючи, як побачив маму в затишній для неї стихії, зайняту своєю працею далеко від дому. Брюс зміг розгледіти в ній самого себе, і це спонукало його прагнути кращого. «Ми є прекрасними й відповідальними городянами свого крихітного містечка: кожен з нас тягне своє тягло, робить те, що робити має. У кожного є своє місце, власна причина розплющувати очі на світанку і вдихати життя — стабільне й добре». Уявіть, що він відчув, коли побачив маму за роботою.

Чого навчаються наші діти, коли споглядають, як ми тримаємося? Чи показуєте ви їм, як робив це тато Брюса, лють, гіркоту й програш? Чи, як його мама, даєте їм нагоду побачити, як бути сміливими й міцними, знайти свою нішу? Ваш приклад спонукає їх до кращого чи до гіршого?
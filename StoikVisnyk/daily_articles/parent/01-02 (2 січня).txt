<b>2 січня</b>

<b>НЕ ДАВАЙТЕ ЇМ БАЧИТИ СЕБЕ ТАКИМИ</b>

<blockquote>Я вважаю себе філософом лише в тому сенсі, що можу подавати приклад іншим.

<i><b>Фрідріх Ніцше</b></i></blockquote>

У відомому трактаті Сенеки «Про гнів» є оповідка про хлопчика, якого в дуже ранньому віці віддали в дім Платона — жити й навчатися у великого філософа. Коли він одного дня повернувся провідати свою сім’ю, то побачив, як розлючений батько кричить на когось із домашніх. Вражений цим вибухом агресії, хлопчик з усією властивою дитині невинною прямотою зауважив: «А у Платона вдома ніхто так не робить».

Хоч би як ми поводилися перед очима наших дітей, — надто приватно, вдома, — вони вважатимуть це нормою. Якщо ми будемо грубими й нелюб’язними з дружиною або чоловіком, вони вважатимуть, що саме так і варто поводитися з тими, кого любиш. Якщо ми будемо тривожними й надміру занепокоєними, вони думатимуть, що світ страшний і його треба берегтися. Якщо ми чинитимемо неетично або цинічно, діти також швидко почнуть брехати й лицемірити.
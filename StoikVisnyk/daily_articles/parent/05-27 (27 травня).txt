<b>27 травня</b>

<b>ГОЛОВНЕ, ЧОГО МИ МАЄМО ЇХ НАВЧИТИ</b>

Гумористична книжка з етики Майкла Шура «Як бути ідеальним» (How to Be Perfect) завершується роздумами про те, що найважчим завданням навіть для наймудріших і найкращих з нас є таке: як передати нашим дітям важливі життєві уроки.

Ось фрагмент, що найкраще описує, чим є ці уроки:

Ви — люди на землі. Ви тут не самі, а це означає, що ви дещо завинили іншим людям землі. Загалом ви перед ними зобов’язані жити за правилами, які вони не засудили б як несправедливі (припускаючи, що вони — люди порядні й розважливі).

Також у нього є чудова вправа, яку він дає запам’ятати своїм дітям. Ідучи крізь життя й маючи намір щось зробити, каже він їм, спершу подумайте, чи сподобалося б це вашому братові або сестрі. А потім спитайте себе, чи вподобав би це ваш друг, учитель і навіть хтось такий, хто вам не подобається, але кого ви вважаєте розумним. Пояснюючи п’ятирічній дитині категоричний імператив Канта, він просить її запитати: «А чи добре буде, якщо всі так робитимуть? Яким був би світ, якби кожній людині дозволено було коїти те, що я зараз збираюся зробити?».

Шлях виховання порядної людини починається з навчання того, як її дії вплинуть на інших, які обов’язки перед іншими вона має. Щоб впоратися з цим, не конче бути філософом, — досить лише залишатися доброю й порядною людиною.
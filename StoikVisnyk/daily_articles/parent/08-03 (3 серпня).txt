<b>3 серпня</b>

<b>НА ЧОМУ ВИ ЗОСЕРЕДИТЕСЯ?</b>

Ви можете помічати у світі лише погане. Зосередитися на темних хмарах над головою. Або шукати в них сріб­лясту облямівку, видивлятися плями світла серед темряви. Усі знають вислів про склянку напівпорожню або напів­повну. То який світогляд ви передасте своїм дітям?

Чи наповните ви свій дім мороком і приреченістю? Чи вчитимете їх сподіватися, вірити у свою здатність змінити щось, знайти можливості серед перешкод, які ставить життя?

Письменник Алекс Гейлі якось сказав, що вірить у призначення того, хто «знаходить усе хороше і прославляє його». Працю батьків можна описати так само. Ми завжди матимемо більше успіхів, винагороджуючи хороші вчинки наших дітей, ніж караючи їх за погані. Шукаючи в них те, що ми хочемо побачити, і зосереджуючись на чомусь більшому, ніж критиканство і приводи для конфліктів. Цей принцип поширюється загалом на наше сприйняття та відтворення світу. Краще для всіх, коли ми говоримо про те, що хотіли б бачити, а не скиглимо щодо зла й несправедливості, яких нам не уникнути.

Ми здатні вибирати: надихнути чи розчарувати. Наділити силою або загнати в депресію. Що ж ми оберемо?
<b>23 червня</b>

<b>ЦЕ РОБИТЬ ВАС НЕПЕРЕМОЖНИМИ</b>

Батьківство , як і фізичні вправи, — це зростання й розвиток через біль, боротьбу та опір. Чудово, якби виховувати дітей було легко, якби це вимагало від вас лише мінімальної участі, але, на жаль, усе не так.

Ми недосипаємо. Хвилюємося. Нас кусають і кóпають. Засу­джують. За нас ховаються, нас мають за належне, нам не дають ночами спокою спершу немовлята, а потім підлітки, які затрималися допізна. Їхні бажання й потреби мучать і соромлять нас. Це своєрідний рейд через мінне поле, де в кінці на нас не чекає жоден приз. Але ми вже вирушили. З необхідності ми стали спроможними на таке, чого ніколи не уявили б про себе раніше.

«Терпіння гірке, але плід його солодкий», як казав Леонардо да Вінчі. Це справедливо щодо багатьох чеснот, втілювати які батьківство вимагає від нас. Ми буваємо терплячими, витривалими, хоробрими, самовідданими, стійкими, мовчазними... і нічого з цього не дає нам особливої втіхи.

Але в результаті ми стаємо сильнішими. Завдяки всьому цьому наша сім’я існує і процвітає. Вона є такою, бо ми як батьки пройшли цей шлях. По той бік мінного поля батьківства немає призу, але є щаслива, здорова та дружна сім’я. І цей приз — найсолодший з усіх.
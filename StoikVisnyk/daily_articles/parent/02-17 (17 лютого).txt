<b>17 лютого</b>

<b>НЕХАЙ ВОНИ ПОЦІКАВЛЯТЬСЯ, ЧИ ЗНАЄТЕ ВИ...</b>

Коли майбутній чемпіон-важковаговик Флойд Паттерсон був іще юним боксером-початківцем і робив перші кроки в самостійному житті, йому іноді доводилося так голодувати, що єдиним виходом було навідуватися до матері пізніми вечорами.

«Тільки не кажи мамі, що ми хочемо їсти, — просив він друга, який приходив разом з ним. — Я не хочу, щоб вона знала, що я не здатен сам себе прогодувати». Та не встигав Флойд привітатися з порога, як мати бігла на кухню зробити їм щось поїсти.

«Не треба, мамо, — казав він і оком не змигнувши. — Ми щойно з ресторану: так налупилися, що вже ні шматочка не влізе». «Та зовсім трішки перекусіть», — наполягала мати і подавала їм ситну вечерю. «Я завжди думав: чи знає моя мама, що ми приходимо не просто так із чемності, — згадував потім Флойд у мемуарах. — І що я вечеряв у неї не лише для того, щоб не образити».

Звісно, вона знала! Батьки завжди таке знають! Але не казала ані слова. Лише робила те, що мала робити, дбаючи не тільки про добробут сина, а й про його почуття та самолюбство.

Коли наші діти потребують помочі, наше єдине завдання — допомогти. Допомогти, а не читати нотації. Прислужитися й у жодному разі не принизити. Так створюються ті стосунки, які були у Флойда з його матір’ю. Такі взаємини, за яких діти знають, що завжди можуть прийти додому по допомогу — у будь-який час дня і ночі.
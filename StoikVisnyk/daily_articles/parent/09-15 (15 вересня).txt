<b>15 вересня</b>

<b>ЗАХИСТІТЬ ЇХНІЙ ІМПУЛЬС</b>

Славетний французький фотограф Анрі Картьє-Брессон був жахливою прикрістю для своїх учителів. Йому здавалося нудним усе, чого його навчали у школі. Він не мав ні грама уважності. Його постійно ловили на уроках за читанням чогось цілком стороннього, часто непідхожого для його віку.

Одного дня на початку шостого класу директор заскочив його за читанням Малларме й Рембо — двох чудових французьких поетів. Спершу здалося, ніби його це розсердило. «У твоєму на­вчанні не має бути безладу!» — гаркнув директор. Зазвичай за такими словами звучав наказ про покарання. Але цього разу голос директора зненацька пом’якшав: «Будеш читати в моє­му кабінеті», — сказав він і сам відвів туди хлопця. Відтоді Анрі приходив до нього до кінця шкільних днів — як не по літах розумний і допитливий читач.

Саме ця розмова — цей крихітний шматочок інтелектуального наставництва й захисту його допитливості — допомогла Анрі закласти фундамент тієї свободи, яка згодом зробила з нього одного з найкращих фотографів в історії.

Ми маємо пам’ятати, що наше завдання як батьків і педагогів — не обмежувати заради самого обмеження. Не придавлювати ініціативи, бо вона здається нам хуліганською чи просто некомфортною і складною. Ми маємо їх надихати. Давати нашим дітям простір.

Вони хочуть читати? Будь ласка, нехай читають! Хочуть зазирнути трохи вперед і оминути стандартний шлях? Підбадьоріть їх! Хтозна — може, вони щойно знайшли свою стежку...
<b>13 березня</b>

<b>НЕ ДАВАЙТЕ ЇМ ВКРАСТИ СЕБЕ У СІМ’Ї</b>

За кілька тижнів до своєї трагічної загибелі Кобі Браянт отримав записку від репортерки з каналу ESPN. Журналістка працювала над сюжетом, у якому планувала висвітлити один момент з історії команди Los Angeles Lakers, і хотіла, щоб Кобі в ньому з’явився. Публічним особам постійно роб­лять такі запити. Це частина їхньої роботи і, правду кажучи, одна з тих речей, які насамперед приваблюють їх до роботи. Бути в новинах, висловити свою думку, так розвивати свій «бренд». Але Кобі відповів: «Вибачте, зараз не можу. Мушу допомогти своїм дівчаткам. Зв’яжіться зі мною через кілька тижнів».

Чи здатні ви відмовити комусь у такій формі? Чи справді ви ставите сім’ю на перше місце? Чи маєте сили встояти перед незліченними запитами, можливостями, тягарями й обов’язками, які приносить вам ваша робота й життя загалом? Дати іншим украсти ваш час, забрати вас у дітей, у сім’ї — це так легко.

Кобі Браянт, на превеликий жаль, не зміг більше віддати часу дітям, і вони не отримали більше часу з ним. І це робить те повідомлення, відіслане журналістці, потужним нагадуванням — останнім діянням, яке він залишив для тих, хто житиме далі в тіні його смерті.

Сім’я та діти мають бути на першому місці. Це те, чим ви має­те бути зайняті насамперед. Ввічливо відмовтеся. У вас є інші пріоритети.
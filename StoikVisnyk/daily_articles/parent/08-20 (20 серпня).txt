<b>20 серпня</b>

<b>ПІДТРИМАЙТЕ ЇХНЮ МРІЮ</b>

Річ не в тім , що батьки не вірять у своїх дітей. Вони здебільшого вірять, проте також знають, який складний цей світ. Скільки в ньому непевного. І найголовніше — ніхто з них не бажає, щоб дітей спіткало нещастя або гірке розчарування. Ось чому ми не схвалюємо їхнього вибору, коли вони кидають навчання і пробують себе в музиці або йдуть з роботи, щоб відкрити власний бізнес. Ми за них просто хвилюємося.

Вілл Феррелл — один з найкращих акторів-коміків усіх часів — свого часу завдав своїм батькам чималих клопотів. Ти хочеш стати коміком-скетчистом? Що?! Навіть його батько — професійний музикант — був збентежений тим, що син вибрав таку непевну й нестабільну кар’єру. На щастя, він зміг опанувати себе раніше, ніж Вілл прийшов до нього порадитися. Максимально притлумивши свої природні й цілком зрозумілі побоювання, Рой Лі Феррелл зустрів сина підтримкою та вірою: «Знаєш, що? Я думаю, в тебе є хист, але в цій справі ще потрібний великий талан. Якщо нічого не вдасться, не сумуй. Просто спробуєш собі щось інше».

Рой Лі промовляв до сина з позиції власного непростого досвіду: він знав не від людей, яким складним і малоймовірним буває успіх в одній з цих кар’єр, про які багато хто мріє. Він казав: «Ти талановитий, і я в тебе вірю. Але тобі буде важко, дуже-дуже важко, так важко, що коли нічого не вдасться, ти маєш зрозуміти — такою є сама царина, в якій ти опинився; річ не в тобі як особистості».

Це безцінний дарунок, який діти можуть одержати від нас. Дозвіл на спробу... і водночас — дозвіл на фіаско. Сигнал про те, що ви їх підтримуєте хай там що й у вашому ставленні до них нічого не зміниться через обрану ними стежку, висоту їхніх досягнень або прикрість їхніх невдач.
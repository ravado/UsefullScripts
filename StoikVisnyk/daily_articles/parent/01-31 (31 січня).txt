<b>31 січня</b>

<b>НІКОЛИ НЕ ПРИПИНЯЙТЕ ВИХОВУВАТИ ДІТЕЙ</b>

Нелл Пейнтер була цілком сформованою дорослою особис­тістю. Мала вже за сімдесят років — вчена-історик світового класу. Ба навіть тоді її мати й далі її виховувала.

Як вона наважилася в такому віці покинути успішну академічну кар’єру й вступити до художнього коледжу? Можливо, тому, що її мати у свої шістдесят п’ять років раптом надумала написати першу книжку.

«Мені знадобилися роки, щоб відчути її сміливість, міцну впевненість і необхідне внутрішнє перетворення, адже все життя я бачила її зовсім іншою, — казала Нелл. — Я знала, як глибоко і з якою оголеною чесністю їй довелося зануритися в себе, щоб знайти потрібні слова. Це нелегко для жінки. А ще важче для чорношкірої. І втричі важче для чорношкірої жінки її класу й покоління». Проте її матері вдалося це зробити. Тож коли Нелл сама дожила до своїх золотих років, їй не здалося незвичним спробувати щось незвичне. Її не бентежило, що вона видаватиметься дивачкою. Не лякали труднощі. Її книжка «Стара в коледжі мистецтв: спогади про те, як я почала все спочатку» (Old in Art School: A Memoir of Starting Over) є сповіддю того, чого її навчила мати, прямо й непрямо.

Із цього нам треба виокремити дві думки: по-перше, ніколи не припиняйте виховувати дітей; по-друге, хай навіть те, що ми робимо, не відгукується в них зараз, це може навчити їх чогось у майбутньому.

Робіть те, що треба робити. Втілюйте в собі те, чого чекаєте від дітей. Зростайте. Будьте й далі прикладом, який вони зможуть наслідувати. Виховуйте їх далі — прямо й непрямо.
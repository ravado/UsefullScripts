<b>4 січня</b>

<b>НАВЧІТЬ ЇХ БУТИ СТРИМАНИМИ</b>

У 1952 році Альфред Робертс, батько Марґарет Тетчер, утратив посаду олдермена міста Грентем, коли партія-суперниця здобула більшість на чергових виборах. Його це засмутило. Й образило. Його почуття цілком могли вилитися в бурхливу реакцію. Але він собі цього не дозволив.

Натомість містер Робертс зробив заяву, сповнену надзвичайної стриманості й гідності: «Минуло майже дев’ять років, відколи я з честю прийняв цю посаду, і тепер я з честю складаю її із себе». Пізніше він додав: «Хоча мене й повалили, я приземлився на ноги. Я однаково задоволений і обіймати цю посаду, й залишити її».

Можна сказати, що він продемонстрував доньці, як гідно програвати. Але й це ще не все. Він показав, що зовнішні обставини не визначають те, якими ми є, — лише те, як ми на них реагуємо. Показав, як терпіти негаразди, не втрачаючи самоконтро­лю. Ці уроки дуже помогли Тетчер у її буремному політичному й материнському житті.

Вашим дітям вони теж знадобляться. Тож показуйте їм. Прикладом, а не лише словами. Покажіть, що в найбільшій скруті, коли вам стає найприкріше, ваш кодекс поведінки важить більше. Бо так є і завжди буде.
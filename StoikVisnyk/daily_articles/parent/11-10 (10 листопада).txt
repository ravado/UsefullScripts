<b>10 листопада</b>

<b>ТАКІ РЕЧІ — ПОЗА ЧАСОМ</b>

Батьківство дивовижне тим, як воно поєднує нас з усіма татами й мамами, які жили до нас. В одному з есеїв Сенеки є такий рядок: «illi in litoribus harenae congestu simulacra domuum excitant hi ut magnum aliquid agentes...» («тоді, коли діти на березі моря роблять будиночки з піску так, наче зайняті дуже важливою справою...»).

Таке позачасове спостереження автор зробив, коли грався зі своїми дітьми на узбережжі. Сенека багато часу проводив із сім’єю, його вражали невинність і метафоричність того, як діти будують піщані замки... так само, як це роблять і ваші діти. Так між нами зникають дві тисячі років відстані. Батько в давньому Римі був точнісінько таким самим, як батько у флоридській Пенсаколі під час весняних канікул або мати в африканському Кот-д’Івуарі.

Замислюватися про такі моменти приємно й затишно. Коли ви намагаєтеся заспокоїти неслухняного підлітка, коли тримісячка засинає на ваших руках, коли ви допомагаєте доні одужати після хвороби — думка про те, що схоже траплялося повсякчас крізь усю історію людства, зігріває вам серце. Вони зробили це — то й ви зробите.

Ви — частина великої традиції. Подумайте, скільки батьків у світі було до вас і скільки їх ще буде. Усім нам нелегко. Усі ми перемагаємо. Усі всміхаємося, коли дивимося на дітей, які бавляться в піску.

Батьківство — воно поза часом.
<b>21 травня</b>

<b>«І ЩО ТИ ЗРОБИВ?»</b>

У 1920-х роках , перш ніж стати поетом і відмовником за ідейними міркуваннями, а також раніше, ніж народити дітей, Вільям Стаффорд і сам був звичайною дитиною, яка виростала у світі, де булінг, расизм та інші види жорс­токості ще квітли пишним цвітом.

Одного дня юний Вільям повернувся додому й розповів, як його однокласники у школі глузували з двох чорношкірих хлопчиків. Батьки тоді запитали його єдине: «І що зробив ти, Біллі?».

Зауважмо, що старші Стаффорди не махнули на цю подію рукою, бо вона сталася з чужою дитиною. Водночас вони й не кинулися до телефона дзвонити вчителям. Не робили жодних припущень. А скористалися цим випадком як нагодою зайвий раз вказати на один з головних принципів життя: ми відповідальні одні за одних, а тому не можемо залишатися осторонь, коли поруч коїться неподобство.

Припускаю, батьки хотіли почути від сина відповідь, яка свідчила б, що він засвоїв урок, який вони давали йому все життя. Як і в кожних хороших батьків, це питання було іспитом: чи зрозумів хлопчик, як утілювати в життя доброчесність, обов’язок і людську порядність. Тож можна тільки уявити, щó відчули батько й мати, коли син відповів:

«Я заступився за них».
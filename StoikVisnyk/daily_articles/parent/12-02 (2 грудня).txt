<b>2 грудня</b>

<b>ВИ ЇХ БЕЗПЕРЕРВНО ВТРАЧАЄТЕ</b>

<blockquote>Я бачу личка тих хлопчиків, яких більше тут нема: тих, що жили зі мною в казкові часи раннього дитинства.

<i><b>Кейтлін Фленеґан</b></i></blockquote>

Найглибший страх усіх батьків — утратити дитину. І найсумніша та найпрекрасніша трагедія батьківства в тому, що ми їх справді постійно втрачаємо. День за днем, щодня.

Звісно, не буквально, а в тому сенсі, що вони ростуть, змінюються, стають новими, незалежнішими людьми. Щодня, ба навіть щогодини. Професор Скотт Ґелловей говорив про глибоку скорботу, яку відчував, коли дивився на фото свого сина в одинадцять років. Так, це правда, що одинадцятирічка тепер є чудовою чотирнадцятирічкою, проте одинадцять їй більше не буде ніколи.

Така наша доля. Таке життя, на яке ми підписалися. Ми хочемо бачити, як вони ростуть. Не дочекаємося, коли вони почнуть ходити, підуть у школу, пізнають безліч чудових речей, які для них запасло життя. Проте це також означає, що вони більше ніколи не будуть тим, ким є нині, — що їхнє нинішнє буття ефемерне та плинне.

Кліпнути, відволіктися, не надати чомусь уваги — і воно зник­ло. Проґавили.
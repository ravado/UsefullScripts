<b>22 грудня</b>

<b>ЩО ВАЖЛИВІШЕ?</b>

<blockquote>Життя коротке. Не забувайте про найважливіше в ньому: жити для інших і робити їм добро.

<i><b>Марк Аврелій</b></i></blockquote>

Дитина хоче поплавати, а у вас важливий дзвінок. Діти хочуть поборотися, а вам час готувати вечерю. Вони просять прийти поцілувати їх на ніч, а тут матч — рахунок не відкрито й дали сорок дві секунди на догравання.

Ми вибираємо термінове. Бо воно займе буквально кілька секунд. Але радше тому, що можемо собі це дозволити — і нам нічого за таке не буде.

Якщо раптом втрутиться щось таке, що здається нагальнішим і чого ми не контролюємо, ми відкладемо дзвінок. Якщо ви застрягнете в заторі, то замовите вечерю з доставкою. Якщо вам зателефонує начальник з якимось питанням, ви пізніше поцікавитеся, хто виграв матч. Водночас своїм дітям (і їхньому щирому бажанню провести з вами час) ви кажете, що вони не надто важливі. Обираєте інші справи замість дітей.

Більшість наших справ можуть почекати. Не безкінечно, звісно. Ніхто не просить вас відкласти їх назовсім. Але саме ця мить ніколи не повернеться. Ловіть її. Пограйтеся. Посидьте з ними. Побалакайте. Поставте телевізор на паузу. Збережіть чернетку листа й поверніться до нього потім. Дайте вечері охолонути. Скажіть співрозмовнику, що передзвоните пізніше.

Ваші діти — важливіші.
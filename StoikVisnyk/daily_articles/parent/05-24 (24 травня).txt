<b>24 травня</b>

<b>ПАМ’ЯТАЙТЕ ЦЕ ПРО БІЛЬШІСТЬ ЛЮДЕЙ</b>

<blockquote>Жодна розумна людина не вважатиме, що хтось колись навмисне помиляється та робить ниці або погані речі.

<i><b>Сократ</b></i></blockquote>

На світі є багато егоїстів. Чимало жорстоких людей. Дурних. І навіть злих. Іноді все це поєднано в одній особі. Ваші діти зустрічатимуть таких у своєму житті. Чи готові вони до цього? Мабуть, краще запитати, чи готові ви ? Ви, звісно, маєте захистити їх від найгірших з-поміж таких суб’єктів, а також подбати, щоб ваш цинічний погляд на світ — і людей у ньому — не вплинув на дітей надто рано.

Є одна чудова дитяча книжка, що називається «Більшість людей» (Most People). Вона нагадує нам: більшість людей хороша, більшість робить усе найкраще, на що здатна. Більшість людей допоможе вам, якщо матиме таку змогу. Більшість бажає одного, пише книжка. Більшість людей щаслива... і навіть ті з них, які нещасливі, запевняє нас автор, були б щасливими, якби могли.

Наш життєвий досвід змушує нас сильно сумніватися в цих істинах. Проте ми не можемо передавати дітям психологічний тягар нашого досвіду й розчарування людьми з нашого минулого. Ми як батьки мусимо розрядити цю велику напругу. Має­мо підготувати наших дітей до світу, що складається не лише із сонячних днів і пухнастих кошенят. А також дати їм зрозуміти, що морок у світі не безпросвітний. Насправді його навіть менше, ніж світла.

Ми хочемо, щоб наші діти зберегли полум’я надії. Щоб шукали світле в інших людях. І щоб вони були такими, як більшість: добрими, щасливими й готовими допомогти.

Наше завдання — окреслити їм цей шлях.
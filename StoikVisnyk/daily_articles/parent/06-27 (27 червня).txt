<b>27 червня</b>

<b>НЕ ХВОРІЙТЕ</b>

<blockquote>Якщо ви шукатимете щось паскудне в інтернеті, ви це неодмінно знайдете.

<i><b>Джадд Апатоу</b></i></blockquote>

У культурному просторі вже певний час дрейфує новий чудовий термін, яким описують те, що відбувається з нами, коли ми надто багато часу проводимо з телефоном. Дорослий, який загруз у думскролингу, або дитина, яка провалилася у кролячу нору відео з розпаковками, — усі вони рано чи піз­но підхоплюють «екранну хворобу ».

Ви знаєте цю шалену реакцію дітей, коли раптово вимкнути телевізор. Кататонічний стан, у який вони впадають, захопившись відеогрою: навіть якщо стіни навколо заваляться, вони й оком не змигнуть. Знаєте, як ваш підліток змішує світ фантазій з реальністю після багатьох годин за комп’ютером у своїй кімнаті. А з вами що? У вас теж є ці симптоми: ви стаєте дратівливими й ненавидите все людство, коли побачите надто багато темних закапелків соціальних медіа. Не можете зосередити увагу ні на чому, крім своєї електронної пошти. Вас переслідує фантомне відчуття вібрацій вашого телефона.

На щастя, вилікувати цю хворобу неважко. День без телефона — і все як рукою зніме. Кілька годин прогулянки поможуть перефокусувати розум і перезавантажити дух. Водночас люди, які створили ваш телефон і все те, що ви в ньому бачите, теж знають, як легко це здолати. Тому вони витрачають чимало часу, енергії та грошей, щоб змусити вас прикипіти до телефона, віддатися йому, «підсісти» на нього. Вам треба із цим боротися.

Не давайте технологіям використовувати вас. Це ви ними має­те користуватися. Тільки так можна налагодити здорові взаємини з телефоном і уникнути зараження «екранною хворобою».
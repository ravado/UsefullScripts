<b>26 жовтня</b>

<b>НЕ ПОЗБАВЛЯЙТЕ ЇХ ЦЬОГО</b>

<blockquote>Усі проблеми людства починаються з того, що людина нездатна сама спокійно посидіти в кімнаті.

<i><b>Блез Паскаль</b></i></blockquote>

Наш інстинкт підказує нам, що кожна мить дитячого життя має бути заповненою. Спершу школа. Потім плавання. Гітара. Заплановані зустрічі з друзями. Прогулянка. Читання, домашня робота, гра на інструменті. Ми постійно запитуємо, що вони хотіли б робити далі. Часто змушуємо їх або м’яко заохочуємо робити хоч би щось.

Зазвичай за цим криються дуже добрі наміри. Але це позбавляє їх одного важливого життєвого вміння: бути на самоті. Посидіти серед власних думок. Розважити себе самому або самій. Почуватися зручно в нудьзі.

Деякі діти — екстраверти. Інші — інтроверти. Але кожна дитина має вміти бути на самоті й почуватися щасливою у своєму просторі. Є безліч можливостей для вас допомогти дітям розвинути ці вміння — звісно, залежно від їхнього віку й характеру. Коли вони вранці просинаються, не квапте їх. Якщо бавляться самі в кімнаті — тихенько відійдіть. Дайте їм понудьгувати. Полежати пластом після школи або на вихідних. Дайте їм трохи часу для себе — так вони вчаться незалежності.

Це дуже важлива частина життя (і всі дорослі про неї знають). Ті, кому бракує здатності спокійно посидіти в кімнаті, нещасливі й схильні шукати стимулятори. Тому почніть навчати їх уже зараз. Або, точніше кажучи, дайте їм простір, щоб вони могли повчитися самі .
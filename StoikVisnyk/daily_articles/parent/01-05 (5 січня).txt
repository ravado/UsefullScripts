<b>5 січня</b>

<b>КИМ ВИ СТАНЕТЕ?</b>

У своєму бродвейському шоу Брюс Спрінгстін розповідає про вибір, перед яким постають усі батьки:

У житті наших дітей ми можемо бути примарами або духами предків. У першому разі ми обтяжуємо їх своїми помилками і прорахунками, в другому — допомагаємо їм звільнитися від цього тягаря й вирватися з ланцюга наших вад. Як духи предків ми крокуємо поруч з дітьми, допомагаємо їм знайти свій шлях і дещо більше.

Ким ви станете для своїх дітей: примарами чи духами предків? Засмучуватимете їх чи допомагатимете? Перетворитеся для них на прокляття чи на натхнення?

Певна річ, ми знаємо, ким хочемо стати, як знав це й не вельми добрий батько Брюса. Аж тут на заваді стають наші проблеми, демони й примари наших батьків.

Тоді ми йдемо до психолога або читаємо хороші книжки. Допізна не лягаємо спати, говорячи з дружиною або чоловіком про те, як нелегко бути батьками, й виганяємо цих бісів, виводячи їх на світло. І, обіймаючи своїх дітей, подумки обіцяємо собі бути кращими й стараннішими, не повторювати помилок, з якими нам доводилося зростати.

Це не буде легко. Ми не можемо стати досконалими. Але повинні прагнути цього. Наша мета — бути духами предків, поводирями й натхненниками наших дітей, а не примарами, які картатимуть їх усе життя.
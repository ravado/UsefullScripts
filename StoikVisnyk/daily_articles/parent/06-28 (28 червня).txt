<b>28 червня</b>

<b>ВТІХА ВІД ВЛАСНОГО ВДОСКОНАЛЕННЯ</b>

Сумно бачити тата, який махнув на себе рукою. Набрав ваги. Майже припинив стосунки з дружиною. Може, навіть став більше пити. Примирився з думкою, що ненавидить свою роботу. Уже не зважає на оцінки дітей у школі. Їхня поведінка для нього — чужа проблема.

Ми бачимо таких татусів і кажемо собі: «Отаким я бути точно не хочу» .

Так. Гаразд. А що саме ви робите, аби не стати такими? У світі стартапів є вислів: якщо ваша компанія не зростає — отже, вона вмирає. Певною мірою, це справедливо й щодо людей. Що стається, якщо ви активно не розвиваєтеся? Ви атрофуєтеся. Гіршає­те. Ентропія перемагає.

Епіктет любив цитувати слова про те, яку втіху він має від щоденного споглядання власного вдосконалення. Блискуче. Ось вам чудовий матеріал для роздумів. Як ви поліпшуєте себе день за днем? Займаєтеся фізкультурою? Читаєте? Встановлюєте для себе цілі? Маєте вдома набір обов’язків, як на роботі?

Вашим дітям краще прислужаться батьки, які й самі працюють над собою. Ба більше: їх надихатиме ваш приклад. Покажіть їм, що стараєтеся, — й ніколи не припиняйте старатися, — і вони підуть за вами власною стежкою.